Italia. Bene Comune è stata una coalizione politica italiana di centro-sinistra, formatasi in vista delle elezioni politiche del 2013.
La nascita della coalizione fu annunciata il 31 luglio 2012 dal segretario del Partito Democratico Pier Luigi Bersani e ufficializzata il 13 ottobre (a seguito di un'intesa tra Bersani, Vendola per Sinistra Ecologia Libertà e Nencini per il Partito Socialista Italiano), attraverso la presentazione di una "carta d'intenti" comune e fissando la data delle elezioni primarie per la scelta del candidato comune alla presidenza del Consiglio.Le elezioni primarie si sono svolte con un sistema a  doppio turno il 25 novembre e il 2 dicembre 2012. Pier Luigi Bersani ha vinto le primarie al secondo turno con circa il 61% dei consensi.
Il 28 dicembre 2012, a seguito di un incontro tra Massimo Donadi (in rappresentanza di Diritti e Libertà, raggruppamento nato da una scissione dell'Italia dei Valori) e Bruno Tabacci (già candidato alle primarie di coalizione), è nato "Centro Democratico", quarto partito della coalizione di centrosinistra per le elezioni 2013.
Il 29 e 30 dicembre i due partiti maggiori della coalizione, ossia PD e SEL, hanno svolto le elezioni primarie per la scelta dei candidati alla carica di parlamentare nei diversi collegi elettorali.
Facevano parte della coalizione alcune formazioni politiche: alcune a livello nazionale, altre a livello regionale.
Partito Democratico (socialdemocratici e cristiano-sociali);
Sinistra Ecologia Libertà (socialisti democratici ed ecologisti);
Partito Socialista Italiano (socialdemocratici e socialisti liberali) che presenta liste solamente al Senato nelle regioni Lazio, Campania e Calabria; nel resto delle regioni e in tutte le circoscrizioni della Camera non presenta sue liste, ma candida alcuni suoi esponenti nelle liste del PD;
Centro Democratico (centristi e socio-liberali) che presenta liste in tutte le circoscrizioni della Camera, ad eccezione del Trentino Alto Adige, e in tutte le regioni per il Senato, ad eccezione dell'Umbria.
Per il Trentino-Alto Adige:per la Camera fanno parte della coalizione anche il Partito Autonomista Trentino Tirolese (PATT) e la Südtiroler Volkspartei (SVP), che si presentano insieme in una lista unica; SEL ha trovato un accordo con i Verdi del Sudtirolo/Alto Adige, che presentano i candidati Florian Kronbichler, Michil Costa e Cristina Kury;
per il Senato nella regione vi sono i collegi uninominali. Per i tre collegi del Trentino è stato raggiunto un accordo tra PD, PATT e Unione per il Trentino (quest'ultimo a livello nazionale sostiene la coalizione di centro e non il centrosinistra). in Alto Adige il PD ha trovato un accordo con la SVP, presentando Francesco Palermo come candidato comune nel collegio di Bolzano-Bassa Atesina, mentre per gli altri collegi è stato dato sostegno ai candidati della Stella alpina Hans Berger e Karl Zeller;In Piemonte e Lombardia la coalizione alle elezioni viene sostenuta, al Senato, anche dai Moderati, il cui leader Giacomo Portas si candida per la Camera nelle liste del PD in Piemonte;
In Sicilia la coalizione alle elezioni viene sostenuta, al Senato, anche dalla lista di centrosinistra Il Megafono - Lista Crocetta, guidata dal presidente dell'isola Rosario Crocetta;
In Valle d'Aosta, la coalizione presenterà la lista Per la Valle d'Aosta - Autonomie Liberté Démocratie;
In Lazio, Campania e Calabria, il Psi presenterà liste autonome al Senato. In tutte le circoscrizioni per la Camera e nelle restanti regioni per il Senato, il partito di Nencini presenterà i propri candidati nelle liste del Partito Democratico.
Nell'aprile 2013, il leader di SEL Nichi Vendola ha annunciato che il suo partito non avrebbe fatto parte del governo di Enrico Letta, che vedeva il PD, guidato temporaneamente da Guglielmo Epifani dopo le dimissioni di Pier Luigi Bersani, alleato con il PdL di Silvio Berlusconi e con Scelta Civica di Mario Monti, collocandosi così all'opposizione. Questo ha portato - de facto - alla dissoluzione della coalizione.
Elezioni primarie di Italia. Bene Comune del 2012
Pier Luigi Bersani
Nichi Vendola
Bruno Tabacci
Riccardo Nencini
Carta d'intenti di Italia. Bene Comune, che costituisce il preambolo al programma elettorale della coalizione (vedi: sopra).