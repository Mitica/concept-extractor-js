Max Mara è una casa di moda italiana parte della holding Max Mara Fashion Group.
Achille Maramotti cominciò a lavorare nel 1947, ma la casa di moda di sua ideazione, Max Mara, nacque ufficialmente soltanto nel 1951. La parola "Max" è un superlativo, "Mara" è un diminutivo del cognome del fondatore. Maramotti ebbe fra i propri disegnatori tra gli altri Karl Lagerfeld, Jean-Charles de Castelbajac, Dolce & Gabbana e Narciso Rodriguez, Luciano Soprani, Anne-Marie Beretta e Guy Paulin. L'azienda è ancora di proprietà della famiglia Maramotti, ed attualmente conta circa 2.250 negozi in 90 nazioni. Nel 2008 il fatturato è stato di 1,25 miliardi di euro, nel 2016 ha toccato 1,43 miliardi.
Max Mara ha 23 collezioni e possiede i marchi Sportmax, Sportmax Code, Weekend Max Mara, ‘S Max Mara, Marella, Pennyblack, iBlues, Marina Rinaldi. Quest'ultimo prende il nome dalla bisnonna di Maramotti, che a fine Ottocento gestiva un atelier di lusso nel cuore di Reggio Emilia. MAX&Co. è un progetto retail di Max Mara Fashion Group, nato nel 1986.Dal 2004 il gruppo ha iniziato a commercializzare anche una propria linea di profumi e cosmetici in collaborazione prima con l'azienda Cosmopolitan Cosmetics, società del gruppo Wella e successivamente con la società Selective Beauty.
Achille Maramotti nacque a Reggio nell'Emilia il 7 gennaio 1927. Dopo aver studiato a Roma, conseguì la laurea in giurisprudenza all'università di Parma. Nel 1983 venne nominato cavaliere del lavoro. Morì ad Albinea il 12 gennaio 2005. Luigi, Ignazio e Ludovica, i tre figli di Maramotti attualmente portano avanti l'impresa di famiglia.
Maramotti era un amante dell'arte e la sua collezione di arte contemporanea è visitabile a Reggio Emilia.
Wikimedia Commons contiene immagini o altri file su Max Mara
Sito ufficiale Max Mara, su maxmara.com.
Sito ufficiale Max Mara Fashion Group, su maxmarafashiongroup.com.