Il Centro dell'Armonia (in lettone: Saskaņas Centrs, in russo Центр Cогласия) è stata una federazione di vari partiti politici socialdemocratici e di sinistra, attiva in Lettonia dal 2005 al 2014.
La coalizione nacque nel 2005 come alleanza di cinque partiti:
il Partito dell'Armonia Nazionale (TSP) di matrice socialdemocratica;
il Partito Socialista di Lettonia (LSP) di ispirazione comunista;
il Nuovo Centro (JP);
il Partito della città di Daugavpils (DPP), di ideologia regionalista;
il Partito Socialdemocratico (SDP), di matrice socialdemocratica.
Alle elezioni parlamentari del 2006, l'alleanza esordì ottenendo il 14,5% dei voti e 17 seggi al Saeima: 13 di questi furono assegnati al TSP e 4 ai socialisti.
Nel 2009 il Partito dell'Armonia Nazionale, il Nuovo Centro e il Partito Socialdemocratico si unirono, dando origine al Partito Socialdemocratico "Armonia" (SDPS).
L'anno successivo, l'alleanza ottenne il 26,6% dei voti (diventando la seconda forza politica del paese) e 29 seggi al Parlamento: 25 dei socialdemocratici e 4 dei socialisti.
Nel 2011, la coalizione divenne la prima forza politica del paese, ottenendo il 28% dei voti e 31 seggi: 28 dei socialdemocratici e 3 dei socialisti.Ciò nonostante il Centro dell'Armonia non riuscì a formare un governo, in quanto i restanti partiti del Parlamento (Partito della Riforma, Unità e Alleanza Nazionale) formarono una coalizione conservatrice (56 seggi su 100) e rielessero Valdis Dombrovskis come primo ministro.
Nel 2014, poco prima delle elezioni parlamentari dello stesso anno, l'alleanza si sciolse.
Gli unici partiti della coalizione ad eleggere dei parlamentari sono stati il Partito dell'Armonia Nazionale (poi Partito Socialdemocratico "Armonia", la formazione politica predominante nell'alleanza) e il Partito Socialista di Lettonia (partner minore della coalizione).
Le uniche elezioni europee a cui il Centro dell'Armonia partecipò furono quelle del 2009. In quell'occasione l'alleanza ottenne due seggi: uno del Partito dell'Armonia Nazionale (poi Partito Socialdemocratico "Armonia") e uno del Partito Socialista di Lettonia.
in russo e in lettone : Sito ufficiale