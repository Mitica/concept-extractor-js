La Fabbrica d'Armi Pietro Beretta S.p.A. è un'azienda produttrice di armi da fuoco, con sede a Gardone Val Trompia (Provincia di Brescia), fondata da Bartolomeo Beretta nel 1526.
I prodotti di questa azienda sono utilizzati e diffusi in moltissimi Stati del mondo da militari, polizia e civili. Secondo Marco Morin e Robert Held, la Beretta è la più antica dinastia industriale al mondo in attività. È controllata dalla Beretta Holding e il fatturato, al 2017, era di 668,6 milioni di euro, in leggero calo rispetto ai 679,4 milioni di euro dell'anno precedente.
Il primo documento risale al 1498, anche se fino al 1978 la data di fondazione della casa veniva fatta risalire al 1680; detto anno di fondazione trovava conferme e si basava su ricerche svolte nel corso del XIX secolo. In seguito ad approfondimenti successivi al 1978 e analizzando documentazione del XVI secolo presso l'Archivio di Stato di Venezia, sono state svelate nuove informazioni, che hanno permesso di anticipare la data di fondazione almeno al 1526.
Del 1526, appunto, è la ricevuta di un pagamento al maestro da canne Bartolomeo Beretta, relativo ad una fornitura di canne per archibugio alla Repubblica di Venezia. La ricevuta in questione è conservata presso gli archivi della ditta.
Dagli inizi e fino al XVII secolo i Beretta erano più mercanti, che produttori di armi. Nel corso del seicento essi si trovano nelle condizioni economiche e sociali di poter acquistare le prime fucine a Gardone Val Trompia. Sempre dal XVII secolo, la dinastia si suddivide in due rami differenti, quelli di Gardone Val Trompia e quelli di Brescia. I primi sono dediti al commercio di armi e poi anche alla fabbricazione di lastre e di canne; i secondi sono finitori, camuzzadori, azzalinieri, archibugieri e incassatori, oltre che - anche loro - mercanti d'armi.
Verso la metà del XVII secolo alcuni Beretta si spostano a Milano, dando origine ad un ulteriore ramo della dinastia, che rimane attivo fino al XIX secolo. Anche i Beretta milanesi si distinsero nella fabbricazione e commercializzazione di armi.
La fabbrica fornì armi da fuoco alla Repubblica veneta, e, dopo la caduta di questa, all'esercito napoleonico.
Nel 1903 Pietro Beretta ereditò dal padre Pier Giuseppe l'azienda armaiola. Beretta restaurò la fabbrica, e iniziò la costruzione su larga scala di armi da caccia.
L'attività ebbe un impulso con la prima guerra mondiale, grazie alla Beretta M15, e nella seconda guerra mondiale, con la M34 e il MAB 38. Nel 1949 la ditta prendeva la nuova ragione sociale di Fabbrica italiana d'armi Pietro Beretta S.p.A.
Morto Pietro Beretta nel 1957, i figli Giuseppe (1906 – 1993) e Carlo (1908 – 1984) continuarono l’opera di modernizzazione dell'azienda.
Nel 1985 Beretta fu scelta, al termine di una contrastata selezione, per produrre la M9 (un prodotto assai simile al modello 92 in calibro 9 mm Parabellum) come arma individuale d'ordinanza in dotazione al personale militare degli Stati Uniti. Per adempiere alla commessa dell'esercito americano di 500 000 unità, la Beretta ha costituito la consociata Beretta USA, con tre sedi principali: una ad Accokeek nel Maryland, sede degli uffici esecutivi, un'altra a Gallatin nel Tennessee, sede di produzione e design, ed il magazzino principale a Fredericksburg in Virginia.
Dal 1995 è controllata dal gruppo Beretta Holding S.p.A., presieduto dal fratello di Franco, Pietro. I due fratelli sono figli di Ugo Gussalli Beretta, diretto discendente di Bartolomeo da parte di madre, che ha lasciato la presidenza.
Nel febbraio 2009, la Beretta ha ricevuto dal governo degli Stati Uniti un ulteriore ordine di 450 000 pistole M9, da consegnarsi entro cinque anni, con i primi 25 000 pezzi da consegnare entro l'anno. L'ultimo modello, entrato in produzione nel 2016, è la Beretta APX; con questo modello, nel gennaio 2017 la Beretta, dopo 32 anni di forniture all'esercito statunitense, ha perso una commessa da 580,2 milioni di dollari, a vantaggio dell'azienda svizzero-tedesca SIG Sauer.
L'azienda famosa soprattutto per la produzione della pistola semiautomatica modello 92FS, che - oltre ad essere il modello scelto da dipartimenti di polizia ed eserciti in molti paesi del mondo - è anche l'arma ufficiale di tutte le forze armate e dell'ordine italiane, della Gendarmerie Nationale francese e dello US Army fino all'2017 quando è stata sostituita dalla SIG Sauer P320.
Il corpo dei Marines utilizzava la Beretta M9A1, che differiva dal precedente modello 92FS per la presenza del castello tipo SD (Special Duty) con slitta Picatinny per laser e torce e con un caricatore resistente alla corrosione della sabbia, su esplicita richiesta degli stessi Marines impegnati nella campagna in Iraq; tale caricatore è indicato come "SandProof".
La ditta di Gardone fornisce alle forze armate italiane anche il fucile AR 70/90, modificato in varie versioni a seconda del tipo di operazione condotta (AR-SC-SCP). La PM12S2 (Pistola Mitragliatrice 12S2) viene invece adottata dalle varie forze di polizia italiane.
Beretta è inoltre ben nota negli ambienti della caccia per i suoi fucili. Inoltre da alcuni decenni, è entrata anche nel settore dell'abbigliamento sportivo, con il marchio Beretta Sport. È anche famosa per la sua ampia gamma di prodotti, che includono doppiette (o fucili a canne accoppiate) e fucili a canne sovrapposte (come, ad es. i leggendari "SO"), fucili semiautomatici, fucili da caccia, express rifles, fucili d'assalto, pistole mitragliatrici, pistole ad azione semiautomatica, fucili sportivi e, da pochi anni, anche rivoltelle. L'azienda, non solo ha una gamma di prodotti veramente ampia, ma possiede, per tramite della società Capogruppo Beretta Holding, anche altre aziende che operano nel settore delle armi portatili: Sako, Uberti, Tikka, Stoeger, Benelli Armi, Franchi e Victrix; e, nel settore delle ottiche: Steiner e Burris.
Beretta MAB 18
Beretta MAB 38
Beretta PM12 S2
Beretta PmX
Beretta S56
Beretta S58
Beretta BM 59
Beretta ARX 200
Beretta AR 70
Beretta AR 70/90
Beretta SC 70/90
Beretta SCP 70/90
Beretta ARX-160
Beretta MAB 18/30
Beretta Cx4 Storm
Beretta Rx4 Storm
Beretta Mx4 Storm
Beretta MG 42/59
La famosa pistola 92FS è stata spesso usata in film d'azione americani, come la serie di Arma letale, ma anche in alcuni episodi di 007 e da Bruce Willis nella serie Die Hard.
La versione 92G appare invece nel videogioco Urban Terror.
Appare in diverse saghe di Battlefield e Call of Duty
AA.VV., Beretta, Pietro, in Dizionario Biografico degli Italiani, vol. 9, Treccani, 1967. URL consultato il 16 settembre 2015.
Marco Morin e Robert Held, Beretta: la dinastia industriale più antica al mondo, Chiasso, Acquafresca Editrice, 1980.
Bruno Barbiroli, Repertorio storico degli archibugiari italiani dal XIV al XX secolo, Bologna, CLUEB - Cooperativa Libraria Editrice Bologna, 2012, ISBN 978-88-491-3693-7. URL consultato il 17 settembre 2015.
Romano Pesenti, Beretta: un nome, una lunga storia, una leggenda internazionale, su www.cacciando.com, Cacciando Srls. URL consultato il 17 settembre 2015.
Bartolomeo Beretta
Beretta (famiglia)
Beretta Holding
Gardone Val Trompia
Pietro Beretta
Gli Henokiens
Wikimedia Commons contiene immagini o altri file su Fabbrica d'Armi Pietro Beretta S.p.A.
Sito ufficiale della fabbrica d'armi, su beretta.com. URL consultato il 26 settembre 2015.