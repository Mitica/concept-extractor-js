Il Consiglio Nazionale delle Ricerche (in sigla CNR) è il più grande ente pubblico di ricerca italiano e ha il compito di svolgere, promuovere, diffondere, trasferire e valorizzare attività di ricerca scientifica e tecnologica nei principali settori di sviluppo delle conoscenze e delle loro applicazioni per lo sviluppo scientifico e tecnologico, economico e sociale.Il CNR è sottoposto alla vigilanza del Ministero dell'istruzione, dell'università e della ricerca.
Costituito il 18 novembre del 1923 e trasformato nel 1945 in organo dello Stato ha svolto prevalentemente attività di formazione, di promozione e di coordinamento della ricerca in tutti i settori scientifici e tecnologici.
Subito dopo lo scoppio della guerra in molti paesi europei gli scienziati cercarono di dar vita ad organismi in grado di aggregare tutte le attività relative alle invenzioni e alla ricerca. Nel 1916 venne costituito il Comitato nazionale scientifico tecnico per lo sviluppo e l'incremento dell'industria italiana (CNST) con il compito di "stringere maggiormente i legami fra la Scienza e le sue applicazioni"; mentre nel 1917 venne autorizzata, con decreto del 25 novembre, una spesa straordinaria di 3 milioni di lire per "gli impianti e gli arredamenti degli Istituti Superiori di fisica, chimica e le loro applicazioni tecniche"; sempre nel 1917 venne costituito l'Ufficio invenzioni e ricerche.
Attraverso queste iniziative cominciava a farsi avanti una maggiore sensibilità verso il tema della scienza, confermata dalla costituzione nel novembre del 1918 di un Consiglio internazionale delle ricerche (CIR), al quale l'Italia prese parte con Vito Volterra assieme a rappresentanti di Francia, Inghilterra, Stati Uniti e Belgio. Ma soprattutto da un decreto presidenziale del 17 febbraio 1919, che istituiva una commissione "con l'incarico di preparare un progetto di costituzione del Consiglio Nazionale delle Ricerche", il quale in un articolo precisava che "il Consiglio Nazionale delle Ricerche deve avere per fine di organizzare e promuovere ricerche a scopo scientifico industriale e per la difesa nazionale". Con questo atto veniva sancito il punto d'inizio ufficiale del processo di costituzione del CNR, che si sarebbe concluso con l'emanazione del decreto del 18 novembre 1923.Il 23 dicembre 1987 il CNR registra il primo dominio internet italiano: cnr.itNel 1999, a seguito del decreto legislativo 30/01/1999 n. 19 ("Riordino del Consiglio nazionale delle ricerche") il CNR è divenuto "ente nazionale di ricerca con competenza scientifica generale e istituti scientifici distribuiti sul territorio, che svolge attività di prioritario interesse per l'avanzamento della scienza e per il progresso del paese".
Negli ultimi anni il CNR è stato oggetto di critiche per la preponderanza dell'apparato amministrativo di gestione rispetto all'attività di ricerca: infatti, secondo una relazione della Corte dei Conti, nel 2010 il 70% delle risorse di bilancio sono state destinate ad affitti, manutenzione della sede romana e retribuzioni del personale, mentre una valutazione periodica dei risultati conseguiti, decisa nel 2011, entrata però in vigore solo dal 2017.
Svolgere attività di ricerca nei propri laboratori, sia promuovendo l'innovazione e la competitività del sistema industriale, sia fornendo tecnologie e soluzioni capaci di dare risposte ai bisogni emergenti, individuali e collettivi. Promuovere l'internazionalizzazione del sistema della ricerca; fornire attività di consulenza al Governo e ad altre istituzioni su temi strategici per il Paese e la collettività; contribuire alla qualificazione delle risorse umane. La cooperazione con le Università e il mondo industriale è la scelta sistematica che ha lo scopo di "creare valore per il paese attraverso le competenze della ricerca scientifica" dell'Ente.
La rete scientifica del Consiglio Nazionale delle Ricerche è strutturata attualmente in sette Dipartimenti, con funzioni essenzialmente di programmazione, ai quali afferiscono gli Istituti; è in questi ultimi che si svolgono le attività di ricerca vere e proprie.
Scienze Biomediche
Scienze fisiche e tecnologie della materia
Scienze del sistema terra e tecnologie per l'ambiente (DSTTA)
Scienze chimiche e tecnologie dei materiali (DSCTM)
Ingegneria, ICT e tecnologie per l'energia (DIITET)
Scienze bio-agroalimentari
Scienze Umane e Sociali Patrimonio culturale (DSU)
Gli istituti del CNR sono 102, di seguito elencati in ordine alfabetico secondo la sigla con la quale sono conosciuti.
Le aree della ricerca sono aree territoriali che si caratterizzano come poli di aggregazione di Istituti dove alcuni servizi sono gestiti in maniera accentrata. Concepite nel 1979, la fase attuativa partì nella seconda metà degli anni ottanta con la realizzazione delle prime quattro aree di Montelibretti, Milano, Genova e Potenza.
Area della ricerca di Venezia - Arsenale di Venezia, Venezia
Area della ricerca di Bari - Via Amendola, Bari
Area della ricerca di Bologna - Via Gobetti, Bologna
Area della ricerca di Cosenza - Via Cavour, Rende (Cosenza)
Area della ricerca di Firenze - Via Madonna del Piano, Sesto Fiorentino (Firenze)
Area della ricerca di Genova - Via De Marini, Genova
Area della ricerca di Napoli - Via P. Castellino, Napoli
Area della ricerca di Napoli (Pozzuoli) - Via Campi Flegrei, Pozzuoli (Napoli)
Area della ricerca di Milano (Bassini) - Via Bassini, Milano
Area della ricerca di Milano (Bicocca) - Via Cozzi, Milano
Area della ricerca di Milano (Segrate) - Via fratelli Cervi, Segrate (Milano)
Area della ricerca di Padova - Corso Stati Uniti, Padova
Area della ricerca di Palermo - Via U. La Malfa, Palermo
Area della ricerca di Pisa - Via Giuseppe Moruzzi, Pisa
Area della ricerca di Potenza - Via S. Loja, Tito Scalo (Pz)
Area della ricerca di Roma (Montelibretti) -  Strada della neve, Montelibretti (Roma)
Area della Ricerca di Roma (Tor Vergata) - Via Fosso del Cavaliere, Roma
Area della ricerca di Sassari - in via di istituzione
Area della ricerca di Torino - Strada delle Cacce, Torino
Area della ricerca di Trento - in via di istituzione
Area della ricerca di Lecce - Campus Ecotekne, Lecce
1923-1927 Vito Volterra
1927-1937 Guglielmo Marconi
1937-1941 Pietro Badoglio
1941-1943 Giancarlo Vallauri
1943-1944 Francesco Giordani
1944-1944 Guido Castelnuovo (Commissario)
1944-1956 Gustavo Colonnetti
1956-1960 Francesco Giordani
1960-1965 Giovanni Polvani
1965-1972 Vincenzo Caglioti
1972-1976 Alessandro Faedo
1976-1984 Ernesto Quagliariello
1984-1993 Luigi Rossi Bernardi
1993-1997 Enrico Garaci
1997-2003 Lucio Bianco
2003-2004 Adriano De Maio (Commissario)
2004-2007 Fabio Pistella
2007-2008 Federico Rossi (vicepresidente vicario)
2008-2011 Luciano Maiani
2011-2012 Francesco Profumo
2012-2016 Luigi Nicolais
2016-in carica Massimo Inguscio
Per una storia del Consiglio Nazionale delle Ricerche, a cura di Raffaella Simili e Giovanni Paoloni, Roma-Bari, Laterza, 2001, 2 volumi, ISBN 978-88-420-5929-5, ISBN 978-88-420-6225-7
Agenzia nazionale di valutazione del sistema universitario e della ricerca
Comitato nazionale dei garanti per la ricerca
Museo della strumentazione e informazione cristallografica
Sito ufficiale, su cnr.it.
Sito ufficiale del PFC, Programmi Formazione Cofinanziati (ECDL, ECM, sicurezza e Prevenzione), su pcf.cnr.it.
Corriere.it - Il dossier sugli «sprechi» del Cnr (23 maggio 2012), su corriere.it.