Il Puncak Jaya (conosciuto anche come Monte Carstensz e Piramide Carstensz) è una montagna dell'Indonesia. Pur appartenendo politicamente ad uno stato asiatico, è geograficamente nell'Oceania, trovandosi sull'isola della Nuova Guinea.
Fa parte della catena montuosa Sudirman (Dugunduguoo nella lingua locale), zona caratterizzata da elevata sismicità. Il sinonimo di Piramide Carstensz è tutt'oggi usato nel mondo dell'alpinismo. Con i suoi 4.884 metri (fonti meno ufficiali, ma più numerose, la stimano tra i 5.020 e i 5.040 metri) è anzi la cima più alta dell'intera Oceania, rientrando dunque nelle cosiddette Sette Vette del Pianeta ed è anche la vetta più alta situata in un'isola.
La montagna fu individuata per primo dall'esploratore olandese Jan Carstensz (da qui il suo altro nome che è anche quello con cui era conosciuta in Europa fino a poco tempo fa), nel 1623, in una giornata particolarmente tersa, vedendola in lontananza. Carstensz fu peraltro non creduto quando sostenne che su di un'isola in prossimità dell'equatore, esisteva un rilievo sul quale era presente un importante ghiacciaio.
Si dovette attendere fino al 1909, affinché un altro esploratore, anche lui olandese, Hendrik A. Lorentz, raggiungesse il ghiacciaio stesso.
Nel 1962 una spedizione guidata da un alpinista austriaco, Heinrich Harrer (autore anche del libro Sette anni nel Tibet), a cui parteciparono anche Philip Temple, Russel Kippax e Albert Huizenga, riuscì finalmente a conquistare la vetta della montagna.
Poco tempo dopo nel 1963, quando l'Indonesia occupò questa provincia della Nuova Guinea, il monte fu ribattezzato Puncak Jaya (che in Indonesiano significa Picco della vittoria), oppure addirittura Picco Sukarno in onore del primo presidente nonché dittatore dell'Indonesia indipendente.
Nel novembre 1995 il governo indonesiano aveva deciso di permettere l'accessibilità della montagna solo dietro il rilascio di un permesso, questo ufficialmente per motivi di sicurezza. Da pochi anni si può raggiungere il sito di nuovo liberamente. La città aeroportuale più vicina si trova ad oltre 100 chilometri di distanza.
La cima del Puncak Jaya appare libera dal ghiaccio; invece sui suoi versanti sopravvivono il Ghiacciaio Carstensz e il Ghiacciaio Northwall (il Ghiacciaio Merem è scomparso nel 2000). Essendo la montagna in zona equatoriale, la sua massa di ghiaccio cambia solo lievemente durante l'anno, anche se è oggetto di deboli cicli stagionali. Tuttavia dalla metà del XIX secolo si è assistito ad un graduale anche se lieve decremento del volume del ghiacciaio, durato fino agli anni settanta del XX secolo. A partire da quel periodo, anche a causa dell'aumento medio della temperatura per effetto dei cambiamenti climatici, questo processo è divenuto più rapido, fino agli attuali minimi.
La montagna fa parte delle Seven Summits, le sette cime più alte dei relativi sette continenti. Rappresenta perciò un obiettivo per scalatori esperti. La scalata presenta importanti difficoltà anche se non paragonabili ad altre facenti parte della sopracitata categoria (per esempio l'Everest). La via normale per la vetta passa dalla parete nord e tutto il tracciato è su terreno roccioso.
Wikimedia Commons contiene immagini o altri file su Puncak Jaya
(EN) Puncak Jaya, su SummitPost.org.
(EN) Puncak Jaya, su Peakware.com.
(EN) Puncak Jaya, su Peakbagger.com.