Il Ministero degli affari esteri e della cooperazione internazionale, indicato anche con l'acronimo MAECI, oppure come "La Farnesina", dal nome della sua sede, il Palazzo della Farnesina a Roma, è il dicastero del governo italiano che ha il compito di attuare la politica estera del governo italiano dal momento che rappresenta l'Italia nel contesto internazionale.
L'attuale ministro degli Affari Esteri è Enzo Moavero Milanesi.
Il primo organo a ricoprire questo ruolo è la Segreteria di Stato degli Affari Esteri dell'originario Regno di Sardegna. Il nome deriva dallo Statuto Albertino del 1848 con cui si dà vita al dicastero: una delle sue sedi fino al 1922 fu il Palazzo della Consulta a Roma (ora sede della Corte Costituzionale).
La prima grande riforma avviene con il ministro Carlo Sforza, che riorganizza il Ministero su base territoriale, sostituita in seguito durante il ventennio. Nello stesso periodo la sede viene spostata a Palazzo Chigi. Con il trasferimento del Governo e dei suoi uffici dall'11 febbraio 1944 al 16 agosto 1944 a Salerno a causa della guerra, il ministero degli Esteri viene trasferito e ospitato presso il signorile palazzo Barone di Salerno per poi tornare definitivamente a Roma, dopo la liberazione della città. In questo periodo il generale Pietro Badoglio, in qualità di capo dell'esecutivo, riorganizza i servizi con un decreto ministeriale del 15 luglio 1944.
Dal 1959 il Palazzo della Farnesina ospita il Ministero degli Esteri: dotato di ben 1.320 stanze, originariamente costruito per ospitare la sede del Partito Nazionale Fascista, negli anni cinquanta venne riconvertito per ospitare gli uffici del Ministero, allora dispersi in tredici sedi distaccate. L'edificio, con una facciata lunga 169 metri e alta 51 metri, vanta un volume di 720.000 m³ che lo pone, insieme alla Reggia di Caserta, tra gli edifici più grandi d'Italia.
I compiti del MAECI sono disciplinati dalla legge 23 aprile 2003, n. 109, ovvero le funzioni di rappresentanza e di tutela degli interessi dell'Italia in sede internazionale, che spettano allo Stato sulla base dell'articolo 117 della Costituzione della Repubblica Italiana, relativi ai rapporti politici, economici, sociali e culturali con l'estero, di rapporti con gli altri Stati e con le Organizzazioni internazionali. Il Ministero rappresenta l'Italia (attraverso i cosiddetti "ministri plenipotenziari") per la stipulazione e la revisione dei trattati e convenzioni internazionali, per le questioni di diritto internazionale e il contenzioso.
In relazione alle istituzioni dell'Unione europea rappresenta la posizione italiana nella politica estera e di sicurezza comune, la PESC, prevista dal trattato dell'Unione europea e nei rapporti attinenti alle relazioni politiche ed economiche esterne dell'Unione europea, della Comunità europea e dell'EURATOM.
Coopera con le Organizzazioni internazionali per lo sviluppo, l'emigrazione e la tutela degli italiani e lavoratori all'estero. Spettano, invece, alla Presidenza del Consiglio dei ministri le funzioni di partecipazione dello Stato italiano all'Unione europea, nonché all'attuazione delle relative politiche.
Il ministro degli Affari Esteri e della Cooperazione internazionale è componente del Consiglio supremo di difesa.
Il vertice politico è rappresentato dal ministro degli esteri.
L'Amministrazione degli Affari Esteri e della Cooperazione internazionale è costituita dagli uffici centrali e dagli uffici territoriali del Ministero degli Affari Esteri e della Cooperazione internazionale, riformata dal decreto del 18 febbraio 2001 e più recentemente dal D.P.R. 19 maggio 2010, n. 95 (in Gazz. Uff. 24 giugno, n. 145). Il vertice amministrativo del Ministero è il segretario generale.
Il dicastero è suddiviso in 8 direzioni generali:
Direzione generale affari politici e di sicurezza;
Direzione generale per la promozione del sistema paese;
Direzione generale per la mondializzazione e le questioni globali;
Direzione generale per l'Unione europea;
Direzione generale per la cooperazione allo sviluppo;
Direzione generale per gli italiani all'estero e le politiche migratorie;
Direzione generale per le risorse e l'innovazione (all'interno della quale opera anche l'Istituto diplomatico);
Direzione generale per l'amministrazione, l'informatica e le comunicazioni.Alle direzioni generali si aggiungono altri servizi:
Gabinetto del ministro;
Segreteria particolare del ministro, che include gli uffici del Consiglieri del ministro;
Servizio per la stampa e la comunicazione istituzionale;
Servizio per gli affari giuridici, del contenzioso diplomatico e dei trattati;
Il cerimoniale diplomatico della Repubblica;
L'Ispettorato generale.La struttura è coordinata dalla segreteria generale, al cui vertice vi è il segretario generale, la quale è supportata da tre unità:
Unità di coordinamento
Unità di crisi
Unità di analisi, programmazione e documentazione storico-diplomatica
Le strutture del ministero sono ovviamente presenti in tutti gli Stati del mondo riconosciuti dal Governo italiano, ed è organizzata in:
Ambasciate, ossia le rappresentanze diplomatiche del Governo Italiano presso gli Stati esteri, sono 123;
Consolati, ossia gli uffici consolari che curano tutte le attività dei cittadini italiani all'estero in ambito civile, come pratiche per il lavoro, visti, eredità, testamenti, patenti, previdenza, sanità, rimpatrio delle salme, gestisce l'AIRE, ecc. Sono suddivisi in:
Consolati generali di prima classe in n. di 9 (Francoforte sul Meno, Gerusalemme, Lugano, Monaco di Baviera, New York, San Paolo, Shangai, Toronto, Zurigo),
Consolati generali in n. di 60, consolati generale onorario in n. di 6,
Consolati di prima classe in n. di 2 (Detroit e Mendoza),
Consolati in n. di 20, consolati onorari in n. di 113,
Vice consolati in n. di 1, vice consolati onorari in n. di 165,
Agenzie consolari in n. di 9, agenzie consolari onorarie in n. di 96,
un Ufficio italiano di promozione economia e commerciale e culturale a Taipei in Taiwan, ufficio con funzioni simili a quelle di un'ambasciata e un consolato, istituito per questioni politiche in tale veste;
le Rappresentanze permanenti presso le Organizzazioni internazionali, come:
la Rappresentanza permanente presso il Consiglio d'Europa con sede a Strasburgo;
la Rappresentanza permanente presso la NATO con sede a Bruxelles;
la Rappresentanza permanente presso l'Organizzazione per la Cooperazione e lo Sviluppo Economico – OCSE con sede a Parigi;
la Rappresentanza permanente presso le Nazioni Unite – ONU con sede a New York;
la Rappresentanza permanente presso l'ONU con sede a Ginevra;
la Rappresentanza permanente presso l'ONU con sede a Vienna;
la Rappresentanza permanente presso le Organizzazioni ONU (FAO-IFAD) - con sede a Roma;
la Rappresentanza permanente presso l'Organizzazione ONU per l'educazione la scienza e la cultura – UNESCO – con sede a Parigi;
la Rappresentanza permanente presso l'Unione Europea – UE con sede a Bruxelles;
gli Istituti italiani di cultura, da cui dipendono gli istituti scolastici ed educativi all'estero, in n. di 90, presenti in 61 Paesi del mondo;All'interno della rete diplomatico-consolare operano inoltre gli addetti scientifici e tecnologici, in numero di 25, distribuiti tra Ambasciate (Germania, Gran Bretagna, Spagna, Svezia, Serbia, Russia, USA, Canada, Brasile, Argentina, Egitto, Israele, India, Cina, Corea del Sud, Giappone, Australia, Vietnam-Singapore), Rappresentanze Permanenti presso le organizzazioni internazionali (ONU – Ginevra e OCSE – Parigi) e Rappresentanza Permanente presso l'Unione Europea (Bruxelles).
Sono poi presenti ulteriori organismi. Essi sono:
i Comitati degli italiani all'estero – ComItEs, sono organi rappresentativi della comunità italiana residente all'estero, istituiti dalla Legge n. 286/2003 e dal regolamento approvato con D.P.R. n. 395/2003, presso le Circoscrizioni consolari con almeno 3.000 connazionali residenti;
il Consiglio generale degli italiani all'estero – CGIE, istituito dalla Legge n. 368/1989, come modificata dalla legge n. 198/1998 e dal regolamento approvato con D.P.R. n. 329/1998, è l'organo di consulenza del Governo e del Parlamento sui grandi temi di interesse per gli italiani all'estero.
L'accesso alla carriera diplomatica è previsto esclusivamente tramite concorso per Segretario di legazione in prova. L'età per l'accesso al concorso, salvo le previste deroghe, non deve essere superiore ai trentacinque anni. Per candidarsi è necessario il possesso di un diploma di laurea secondo il vecchio ordinamento in Giurisprudenza, Scienze politiche, Scienze internazionali e diplomatiche, Economia e commercio, oppure delle lauree magistrali afferenti alle classi Finanza (classe n. 19/S), Giurisprudenza (classe n. 22/S), Relazioni internazionali (classe n. 60/S), Scienze dell'economia (classe n. 64/S), Scienze della politica (classe n. 70/S), Scienze delle pubbliche amministrazioni (classe n. 71/S), Scienze economiche per l'ambiente e la cultura (classe n. 83/S), Scienze economico-aziendali (classe n. 84/S), Scienze per la cooperazione allo sviluppo (classe n. 88/S), Studi europei (classe n. 99/S), nonché la laurea magistrale a ciclo unico in Giurisprudenza (classe n. LMG/01) o altra equiparata a norma di legge.
Le prove d'esame, scritte e orali, sono rivolte ad accertare la cultura, le conoscenze accademiche e la preparazione linguistica, e sono precedute da una prova attitudinale. Quest'ultima è composta da un questionario a risposta multipla incentrato sulle materie oggetto di concorso (inclusa la lingua inglese) e sulle capacità psicoattitudinali.
Le cinque prove scritte verificano le conoscenze del candidato nelle seguenti materie: Storia delle relazioni internazionali a partire dal congresso di Vienna; Diritto internazionale pubblico e dell'Unione europea; Politica economica e cooperazione economica, commerciale e finanziaria multilaterale; Lingua inglese e altra lingua straniera tra francese, spagnolo, tedesco.
La prova orale accerta le conoscenze del candidato anche nelle ulteriori seguenti materie: Diritto pubblico italiano (costituzionale e amministrativo); Contabilità di Stato; Nozioni istituzionali di diritto civile e di diritto internazionale privato; Geografia politica ed economica; Informatica. Nell'ambito della prova d'esame orale, il candidato è chiamato inoltre a esprimere le proprie valutazioni su un tema dell'attualità internazionale.
Il ministro vigila sui seguenti enti:
l'Istituto agronomico per l'oltremare, quale ente di studio e di ricerca;
l'Istituto italiano per l'Africa e l'Oriente (o IsIAO), quale ente di studio e ricerca nel campo storico-archeologico.
la Società italiana per l'organizzazione internazionale (o SIOI), quale ente per la ricerca e l'informazione sui temi dell'organizzazione internazionale, delle relazioni internazionali ed europee.
Elenco dei ministri degli affari esteri:(1861-1946)
(dal 1946).L'elenco ricomprende il nominativo de ministri che hanno retto il dicastero dall'unità d'Italia, col Governo Cavour nel 1861, a tutt'oggi.
Ministero degli affari esteri, Il Ministero degli affari esteri in cifre - Annuario statistico 2011, Roma, 2011.
Ministero degli affari esteri, Libro bianco 2000. Nuove risposte per un mondo che cambia, Franco Angeli, Milano, 2000.
Claudia Caggiula e Roberto Benedetti, Il Ministero degli Affari Esteri, La Nuova Italia Scientifica, Roma, 1992.
Ministro degli esteri
Politica estera
Relazioni internazionali
Rappresentanze diplomatiche in Italia
Lista degli ambasciatori per l'Italia
Comando carabinieri Ministero Affari Esteri
Ministero della Repubblica Italiana
Governo italiano
Palazzo della Farnesina
Villa Madama
Biblioteca del Ministero degli Affari Esteri
Addetto scientifico
Istituto diplomatico "Mario Toscano"
Segretario generale del Ministero degli affari esteri
www.esteri.it - Sito istituzionale
www.dovesiamonelmondo.it - Servizio a cura dell'Unità di Crisi del Ministero degli Affari Esteri
www.viaggiaresicuri.it - Informazioni di carattere generale sui Paesi esteri, ivi comprese quelle relative alla situazione di sicurezza.
[1] - Farnesina Verde – Iniziative di sostenibilità ambientali del Ministero
[2] - Buone Prassi del Ministero degli Affari Esteri
Canale ufficiale del Ministero degli Affari Esteri su YouTube, su youtube.com.