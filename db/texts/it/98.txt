Filicudi è un'isola dell'Italia appartenente all'arcipelago delle isole Eolie, in Sicilia.Amministrativamente fa parte del comune di Lipari; le due più importanti e conosciute località abitate sono : Filicudi Porto e Pecorini a Mare.
Anticamente l'isola era nota come Phoinicussa (Φοινικοῦσσα) oppure come Phoinicṑdēs (Φοινικώδης), dal sostantivo phoinix (Φοινιξ), che in greco antico indica la palma nana, assai diffusa in epoca antica ed oggi ancora presente sui promontori dell'isola.
L'isola di Filicudi è la quinta isola in ordine di grandezza dell'arcipelago delle Eolie e la seconda isola più occidentale dell'arcipelago (dopo Alicudi); è situata a circa 24 miglia nautiche a ovest di Lipari. È dominata dal monte Fossa Felci, un vulcano spento alto 773 m. Oltre ad esso, di vulcani ce ne sono ben altri sette (La Sciara, Montagnola - Piano Sardo, Monte Terrione (chiamato anche "Torrione"), Monte Guardia, Capo Graziano, Monte Chiumento, Riberosse), tutti spenti da molto tempo e di conseguenza fortemente segnati dall'erosione. La popolazione, circa 200 abitanti (che diventano 3000 nella stagione estiva), è distribuita tra i centri di Filicudi Porto, Valdichiesa, Pecorini, Pecorini a mare, Canale e Rocca di Ciavoli, collegati tra loro dall'unica strada asfaltata dell'isola e da una fitta trama di strade pedonali. La località di Stimpagnato, nel sud-est dell'isola, è abitata da turisti soltanto durante l'estate.
Altri centri abitati minori dell'isola sono:
Siccagni (accessibile solo dal mare e situato ad ovest), Zucco Grande (antico centro nella parte nord-est dell'isola), Serra di Rando, Portella, Guardia, Le Punte, Rosa, Timpone, Liscio.
Gli abitanti si chiamano filicudari ed il loro dialetto è il filicudaro.
Le antiche genti di Sicilia, fino ai primi del'900, la denominavano anche "Isola del diavolo" o "delle streghe".
Sull'isola vegeta la macchia mediterranea composta dal cappero, ginestra, ulivo, lentisco, carrubo, Artemisia arborescens, Erysimum brulloi, Centaurea aeolica.
Tra gli uccelli, il falco pellegrino, il lodolaio, il falco della regina e il falco cuculo.
Molto interessanti sono le rovine del villaggio neolitico sul promontorio di Capo Graziano. Recentemente sono state portate alla luce altre rovine (sempre nella zona di Capo Graziano) che hanno preso il nome di Rovine di Filobraccio. I reperti ritrovati testimoniano la presenza sull'isola, durante il Neolitico, di una fiorente industria e lavorazione dell'ossidiana. È presente sull'isola una sezione del Museo archeologico eoliano, con reperti provenienti dagli scavi di Capo Graziano e da altre zone delle isole Eolie.
Relitto A. Localizzato nella secca di Capo Graziano e datato alla metà del II secolo a.C., aveva un carico costituito da anfore vinarie del tipo Dressel 1B, insieme a vasellame in ceramica a vernice nera del tipo Campana A e Campana B, da ceramica acroma tra cui un askos, una pelvis e un lagynos. Dalla stessa nave provengono tre ceppi d'àncora in piombo, decorati con delfini ed astragali.
Relitto C. Localizzato presso la secca di Capo Graziano, è datato all'età augustea. Il carico era costituito da anfore del tipo Haltern 71/Oberaden 83.
Relitto E. Scoperto nel 1968 presso la secca di Capo Graziano, apparteneva ad una nave di commercio armata con cannoni veneziani del XVI secolo.
Relitto F. Localizzato presso Capo Graziano e datato alla prima metà del III secolo a.C., trasportava un carico composto da anfore greco-italiche e da ceramica a vernice nera e acroma.
Ad oggi i principali prodotti agricoli dell'isola sono i capperi ed i fichi. La principale voce dell'economia locale è il turismo. La pesca non è praticata intensamente, mentre lo è quella amatoriale o comunque non professionale.
L'isola è particolarmente amata da molti artisti (sia Italiani che stranieri) che hanno scelto di farla diventare la propria seconda casa. Ogni due anni l'anima artistica di Filicudi prende forma in una Biennale d'Arte a cui partecipano tutti gli artisti che amano Filicudi.
Lo scultore svizzero Jacques Basler è uno dei più noti artisti abitudinari dell'isola ed è stato iniziatore della Biennale.
Lo scrittore Roland Zoss presenta la storia di Filicudi in un libro premiato
Originari di quest'isola sono i genitori del rapper Dargen D'Amico
Filicudi è sotto la protezione dell'Unesco, in quanto patrimonio dell'umanità.
È stato creato un parco regionale in parte dell'isola.
Il collegamento dell'isola di Filicudi alla terraferma è assicurato da un servizio di trasporto marittimo via aliscafo, nave o catamarano. Per andare a Milazzo, si effettuano gli scali di Rinella e Santa Marina Salina, Lipari, isola di Vulcano. I collegamenti esistono anche con la città di Palermo.
Il Comune di Lipari ha imposto una tassa di 1,5 euro per l'entrata nel suo territorio.
Esiste anche un collegamento con Napoli tramite la nave Laurana dalla Siremar (alcuni giorni è richiesto lo scalo a Salina per effettuare il cambio nave).
La luce elettrica è stata portata a Filicudi nel 1986 con un impianto di generazione a gasolio; ciò ha innescato un repentino balzo nel futuro nella quotidianità degli isolani.
Il turismo ha iniziato a svilupparsi in quel periodo, crescendo poi di anno in anno.
Con l'elettricità sono giunti sull'isola ausilii per ogni attività, tra i quali pompe elettriche per l'acqua dei pozzi; le televisioni sono divenute di massa, gli elettrodomestici hanno cominciato a diffondersi. Quanto all'acqua corrente, la si trasporta tramite navi cisterna, per poi distribuirla sulla rete idrica. La proposta di costruire un impianto dissalatore non è ancora stata attuata.
Due sono gli approdi principali di Filicudi, nessuno dei quali può definirsi «sicuro» per ogni condizione meteorologica:
il Porto, quello dove approdano quasi tutte le navi, i traghetti e gli aliscafi, è naturalmente la zona più frequentata e «commerciale» dell'isola di Filicudi.
Pecorini Mare rappresenta l'alternativa di attracco nelle giornate nelle quali, per le condizioni meteo o per altri motivi, i mezzi di collegamento non possono attraccare al Porto.
Nell'isola è presente un ufficio postale in contrada Pecorini monte, vicino alla chiesa di Pecorini, adornato da una macina in pietra di un antico mulino.
L'unico sport praticato sull'isola è il calcio, con partite amatoriali organizzate solitamente la Domenica nel «campetto» improvvisato a Valdichiesa. Il campetto è aperto a tutti; il terreno di gioco è in terra battuta e ci sono due porte con le reti; c'è anche un impianto di illuminazione. L'accesso principale al terreno di gioco è nella strada vicinale Torrione. Il campetto, e il terreno vicino al campetto, appartengono agli eredi di Castellano Angela fu Salvatore e il panorama di fronte al campetto è meraviglioso.
Esiste una squadra regolarmente iscritta ai campionati provinciali di Terza Categoria della Provincia di Messina. I componenti della squadra sono quasi tutti giovani filicudari; le partite in casa del Filicudi vengono giocate sul campo neutro del Balestrieri di Lipari, essendo l'isola di Filicudi ancora sprovvista di impianti regolamentari.
Il tramonto, da Stimpagnato, con vista sullo Scoglio la Canna e con lo sfondo di Alicudi.
Il villaggio neolitico e l’ara sacrificale sul promontorio di Capo Graziano.
Le Macine, accessibili dalla mulattiera che conduce al villaggio neolitico.
La spiaggia, nella località  "Le Punte".
Il villaggio di Filo Braccio.
La spiaggia, nella località  "Brigantini"  .
La Chiesa Parrocchiale di Santo Stefano, nella località  Valle di Chiesa  .
La Chiesa Parrocchiale di San Giuseppe, nella località  Pecorini  .
Lo Scoglio Giafante.
La Punta del Perciato, con un caratteristico arco naturale .
La Grotta del Bue Marino.
Monte Fossa delle Felci.
La sede della sezione distaccata del Museo eoliano in località Porto.
Riserva naturale orientata Isola di Filicudi e scogli Canna e Montenassari
Wikimedia Commons contiene immagini o altri file su isola Filicudi
Wikivoyage contiene informazioni turistiche su isola Filicudi
Filicudi sul sito del comune di Lipari, su comunelipari.it.
Fotografie di Filicudi (alcune delle quali con licenza Creative Commons)
Sito sull'isola di Filicudi, su filicudi.info.
Portale turistico Isola di Filicudi