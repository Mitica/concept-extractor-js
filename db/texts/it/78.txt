L'Isola di Baffin, detta anche Terra di Baffin, appartenente al Territorio canadese del Nunavut, è la maggior isola (476.065 km², 11.000 ab.) dell'Arcipelago artico canadese, e la quinta maggiore isola per estensione nel mondo.
Sull'isola ha sede la cittadina di Iqaluit, capitale amministrativa del Territorio del Nunavut.
L'Isola di Baffin è abitata, probabilmente da molti millenni, dalle popolazioni Inuit. Le tracce degli insediamenti più antichi risalgono intorno al 2400 a.C. e furono trovati a Cape Dorset, al sud-ovest dell'isola. Dal punto di vista della cultura europea, l'isola di Baffin fu scoperta nel 1576 dal navigatore inglese Martin Frobisher, nonostante venisse già citata fin dall'anno 986 nella saga vichinga di Leif Erikson sotto l'appellativo di Helluland. Nel 1615-1616, il navigatore William Baffin esplorò la costa sud dell'isola in occasione della spedizione per trovare il supposto Passaggio a nord-ovest. Nel XIX secolo l'esploratore artico William Edward Parry chiamerà l'isola Terra di Baffin in omaggio appunto all'esploratore inglese. Il primo esploratore che riuscì a completare la navigazione nel passaggio fu, nel 1906, Roald Amundsen, l'esploratore norvegese che 5 anni dopo divenne il primo uomo che riuscì a raggiungere il polo sud.
A nord-est è separata dalla Groenlandia dalla baia di Baffin e dallo stretto di Davis. A sud lo stretto di Hudson la separa dalla penisola di Ungava del Labrador. A ovest il canale di Foxe la separa dall'isola di Southampton. A ovest si affaccia sul bacino di Foxe che con lo stretto di Fury e Hecla la separano dalla penisola di Melville. A ovest si affaccia sul golfo di Boothia e sul Prince Regent Inlet. A nord si affaccia sullo stretto di Lancaster che la separa dell'isola di Devon. L'isola è montuosa (altezza massima 2.600 m) ed è in gran parte ricoperta di ghiacci. Nella parte meridionale dell'isola scorre il fiume Soper.
L'isola è attraversata dalla Cordigliera Artica, la principale catena montuosa delle terre settentrionali del Canada.
Wikimedia Commons contiene immagini o altri file su Isola di Baffin
Baffin, in Treccani.it – Enciclopedie on line, Istituto dell'Enciclopedia Italiana, 15 marzo 2011.
Baffin Island Enciclopedia Britannica
Sito turistico dell'isola, su baffinisland.ca.