Santiago di Compostela (in spagnolo e in galiziano Santiago de Compostela; in italiano San Giacomo di Compostella) (ab. 97.000 circa) è la città spagnola capoluogo della comunità autonoma della Galizia. Situata nella provincia de La Coruña, è stata nel 2000 capitale europea della cultura.
La sua notorietà è dovuta al fatto che da oltre un millennio è, secondo la tradizione cristiana, sede delle spoglie mortali di Giacomo il Maggiore, apostolo di Gesù. Santiago di Compostela, e il famoso cammino del pellegrinaggio omonimo, sono stati dichiarati patrimonio dell'umanità dall'UNESCO nel 1985. La città è sede del governo autonomo Galiziano (Xunta de Galicia), luogo di peregrinazioni religiose di devoti provenienti da tutto il mondo e sede universitaria con più di 500 anni di storia.
Le spoglie mortali dell'apostolo sono conservate nella maestosa cattedrale costruita nei secoli a tale scopo, e tappa finale del cammino di Santiago di Compostela. Il 23 ottobre 1987 il Consiglio d'Europa ha riconosciuto l'importanza dei percorsi religiosi e culturali che attraversano l'Europa per giungere a Santiago di Compostela dichiarando i percorsi "Itinerario di devozione Europeo" e finanziando adeguatamente tutte le iniziative per segnalare in modo conveniente "El Camino de Santiago".
Quando il 25 luglio, giorno dedicato alla festa del santo, cade di domenica (fino a 14 volte in un secolo), quell'anno è proclamato Anno Santo compostelano, e nel 31 dicembre che lo precede l'arcivescovo di Santiago apre la Porta Santa della cattedrale. L'ultimo Anno Santo è stato nel 2010, il prossimo sarà nel 2021.
Il nome della città viene fatto derivare da Giacomo il Maggiore, apostolo e martire del Cristianesimo (morto e sepolto a Gerusalemme e le cui spoglie, secondo la leggenda, sarebbero giunte miracolosamente via mare in Spagna) e dal termine Compostela (o Campostela, in latino campus stellae) che significa campo della stella; la città viene talvolta citata anche come "San Giacomo del campo della stella".
Molte le leggende fiorite nel tempo intorno a questa località: una di esse la vuole come punto di congiungimento delle anime dei morti pronte a seguire il sole nel suo corso per attraversare il mare. In realtà è meta fin dal Medioevo di importanti pellegrinaggi di fedeli, che la ritengono un punto centrale della cristianità.
Secondo quanto descritto nella Concordia de Antealtares, nell'anno 813 un eremita di nome Payo, diminutivo di Pelayo (Pelagio), venne attirato da alcune strane luci a forma di stella sul monte Libredòn dove esistevano antiche fortificazioni (probabilmente di un antico villaggio celtico). Interessato allo strano fenomeno, il vescovo della diocesi Iria Flavia (attuale Padrón), Teodomiro scoprì in quel luogo una tomba che conteneva tre corpi, uno dei tre aveva la testa mozzata ed una scritta: "Qui giace Jacobus, figlio di Zebedeo e Salomé".
Alfonso II, re delle Asturie e della Galizia, ordinò la costruzione sul posto di un tempio, dove i monaci benedettini nell'893 fissarono la loro residenza. Iniziarono così i primi pellegrinaggi alla tomba dell'apostolo, dapprima dalle Asturie e dalla Galizia poi da tutta l'Europa. Venne così fondato il Santuario di Santiago di Compostela, divenuto in seguito Cattedrale e poi Basilica minore.
Questa è considerata la versione ufficiale e sostenuta dalla Chiesa Cattolica nel corso dei secoli. Non va dimenticata anche una narrazione alternativa, secondo la quale in questa Cattedrale è sepolto il vescovo eretico Priscilliano, processato e decapitato a Treviri nel 385.
Diventato patrono dei cristiani iberici, Santiago (definito, col fratello Giovanni, nel Vangelo secondo Marco, 3,17 Boanerges, ossia "figli del tuono")  fu accreditato da parte di vari devoti di attiva partecipazione a cruenti fatti d'arme contro i musulmani di al-Andalus che attaccavano i pellegrini diretti al sepolcro del santo che, biancovestito, avrebbe ucciso di sua mano non pochi "infedeli". Da qui il soprannome (rimasto poi nella storia del Cristianesimo spagnolo) di Santiago Matamoros: san Giacomo uccisore di Mori.
Già nel IX secolo la sede di Santiago era di gran lunga la più prestigiosa della Cristianità iberica e l'autorevolezza del responso del vescovo di Santiago era seconda solo a quella papale di Roma e il suo pellegrinaggio il terzo di tutta la Cristianità, dopo Gerusalemme e Roma.Santiago de Compostela fu distrutta nel 997 dall'esercito musulmano di Almanzor e poi ricostruita da Bermudo II. Ma fu il vescovo Diego Xelmírez ad iniziare la trasformazione della città in luogo di culto e pellegrinaggio, facendo terminare la costruzione della Cattedrale iniziata nel 1075 arricchendola con varie reliquie.
Tra squilibri sociali che ostacolarono lo sviluppo economico della città e la scoperta dell'America, che concentrò i commerci al Sud della Spagna, Santiago di Compostela conobbe un lungo periodo d'ombra. Nel XVI secolo fu inaugurata l'Università che diede grande impulso intellettuale; nel XVII e XVIII secolo il risveglio economico e culturale è continuo fino ad arrivare ai nostri giorni quando, con la celebrazione nel 1993 dell'anno Giacobeo, inizia una fase di nuovo splendore per la città.
Il 24 luglio 2013, alla vigilia dei festeggiamenti patronali, la città è stata teatro del più grave incidente ferroviario spagnolo degli ultimi quarant'anni, che ha provocato 85 vittime; la causa è stata l'alta velocità con cui il guidatore conduceva il convoglio.
È situata in una depressione nell'immediato interno della costa nord-occidentale della Spagna, proprio davanti all'Oceano Atlantico ed il suo territorio è attraversato dal fiume Tambre.
Climaticamente è una fra le città europee maggiormente piovose: ciò è dovuto al vento proveniente dall'Atlantico che contrasta con le montagne circostanti.
La città è servita dall'aeroporto che si trova a Lavacolla e dista venti minuti di autobus.
È presente inoltre la stazione di Santiago di Compostela, con linee regolari per La Coruña, Pontevedra e per Vigo.
Evoluzione demografica di Santiago di Compostela tra il 1900 ed il 2004
Oviedo, dal 1993
Buenos Aires
Santiago de los 30 Caballeros
Santiago di Cuba
Santiago de Querétaro
Santiago do Cacém
Le Puy-en-Velay
San Paolo (Brasile)
Obradoiro CAB (pallacanestro) - 9 stagioni in Liga ACB
SD Compostela (calcio) - 4 stagioni in La Liga
Santiago Futsal (Calcio a 5) - 15 stagioni in LNFS
Black Ravens (football americano) - 1 stagione in LNFA e 2 stagioni in LPFA
Escudería Compostela (motorsport) - Organizzatore del Rally Botafumeiro
Santiago Rugby Club (Rugby a 15)
Paolo Caucci von Saucken (a cura di): Santiago, l'Europa del pellegrinaggio, Jaka Book 1993
Gianni Amerio, In cammino per Santiago, Edizioni L'Età dell'Acquario, Torino 2015
Cees Noteboom, Verso Santiago - Itinerari spagnoli, Milano, Feltrinelli 1992
Natalino Russo, La via di Santiago, Torino, CDA&Vivalda 2006
AA.VV., Il Cammino di Santiago a Piedi. Guida al Cammino Francese, Cammino Aragonese, Finisterrae, Sette Città 2004
Davide Gandini, Il Portico della Gloria. Lourdes, Santiago de Compostela, Finisterre a piedi, Bologna, E.D.B. 1996
Sergio Baldan, Ultreya! Suseya! - pellegrinaggio in bicicletta da Venezia a Santiago de Compostela, Monselice, Edizione a cura dell'Ass. Amici di Santiago, 2003
Franco Facco, Un Pellegrinaggio a Santiago di Compostela - Con il Corpo, lo Spirito e la Luce, Torino, Libreria Editrice Psiche, 2012 ISBN 978-88-96093-22-1
Natalino Russo, Nel mezzo del Cammino di Santiago , Portogruaro, Ediciclo, 2010
Andrea Conti, Il cammino delle stelle. Sui passi dei pellegrini medievali a Santiago di Compostella, Cinisello Balsamo, Edizioni San Paolo, 2013 ISBN 978-88-215-7819-9
Francesca Cosi, Alessandra Repossi, Il bastone e la conchiglia, Ancora Editrice, Milano 2007 e 2010
Priscillian of Avila: Complete Works. New York, Oxford University Press, 2009.
Wikimedia Commons contiene immagini o altri file su Santiago di Compostela
Wikivoyage contiene informazioni turistiche su Santiago di Compostela
Il Cammino di Santiago, su caminosantiagodecompostela.com.
(EN) Scheda UNESCO, su whc.unesco.org.
Guida di Santiago de Compostela, su santiago-de-compostela.it.
'Visita alla città di Santiago de Compostela, su santiagodicompostela.it.