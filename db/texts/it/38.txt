Il Partito Democratico (in inglese: Democratic Party) è uno dei due principali partiti politici contemporanei degli Stati Uniti insieme al Partito Repubblicano. Ha come origine il Partito Democratico-Repubblicano, fondato da Thomas Jefferson, James Madison e altri influenti anti-Federalisti nel 1792. Fondato col nome moderno nel 1828 dai sostenitori di Andrew Jackson, il partito è il più antico del mondo tra quelli attivi.Dopo la spaccatura dei Democratici-Repubblicani nel 1828 si è posizionato alla destra del Partito Repubblicano nelle questioni economiche e sociali, per poi spostarsi più a sinistra con il New Deal («nuovo corso») sebbene fino agli anni sessanta del Novecento molti Democratici del Sud di destra e conservatori erano ancora favorevoli alla segregazione razziale. La filosofia attivista a favore della classe lavoratrice di Franklin Delano Roosevelt chiamata liberalismo (in realtà un'unione del liberalismo sociale e del progressismo) ha infatti rappresentato gran parte del programma del partito sin dal 1932.
La coalizione del New Deal di Roosevelt controllò spesso il governo nazionale fino al 1964 e il movimento per i diritti civili degli anni sessanta lo confermò nel centro-sinistra mentre i Repubblicani si spostarono sempre più a destra, facendogli tuttavia perdere parte dei consensi negli Stati meridionali e perdendo le successive due elezioni presidenziali. A partire dagli anni novanta per provare a vincere le elezioni dopo dodici anni il partito ha approvato il programma del presidente degli Stati Uniti Bill Clinton della più centrista terza via, cui anche il presidente Barack Obama ha aderito come Nuovo Democratico.
Il Partito Democratico detiene la maggioranza alla Camera dei rappresentanti, conquistata nelle elezioni di metà mandato del 6 novembre 2018.
Come è tipico dei partiti politici degli Stati Uniti, il Partito Democratico non ha forme di iscrizione a livello nazionale e l'unica forma riconosciuta di adesione è quindi una dichiarazione di appartenenza (non vincolante) ai Democratici, ai Repubblicani oppure come indipendente all'atto della registrazione per il voto (che negli Stati Uniti avviene solo su richiesta). Tale dichiarazione in alcuni Stati federati è necessaria per la partecipazione alle primarie di partito (primarie chiuse).
A livello locale il Partito Democratico ha comunque partiti affiliati (uno per ogni Stato federato), ciascuno dei quali può prevedere forme di adesione di vario tipo, ma in generale l'appartenenza a un partito comporta obblighi meno stringenti rispetto ai partiti politici europei. L'unico organismo centrale al vertice del partito è il Comitato nazionale democratico, che non ha però il compito di fissazione del programma o di controllo dell'operato degli eletti, bensì quello di raccolta fondi e di coordinamento delle campagne elettorali nazionali e può appoggiare ufficialmente la campagna elettorale di un candidato, ma non ha la possibilità di selezionare le candidature.
Il suo simbolo informale è l'asinello con i colori statunitensi, la cui origine è da trovarsi in una vignetta satirica del 1837 che dipingeva Andrew Jackson come un Balaam moderno sul dorso di un'asinella, insinuandolo come sciocco e ignorante. In seguito rivendicarono con orgoglio questo simbolo, che rimase popolare per oltre un secolo.
Il Partito Democratico ha origine dallo storico Partito Democratico-Repubblicano (inizialmente chiamato Partito Repubblicano essendo il termine «democratico» utilizzato principalmente dai suoi avversari per accusarlo di simpatie verso la rivoluzione francese), fondato da Thomas Jefferson nel 1792. Questo partito propugnava una democrazia di piccoli proprietari terrieri indipendenti (soprattutto i nuovi pionieri dell'Ovest) e per questo avversava il potere centrale, visto come fautore degli interessi del capitale finanziario della Nuova Inghilterra, sostenuto dal Partito Federalista. Per questo il partito si fece sostenitore di una maggiore autonomia degli Stati federati rispetto alle decisioni di Washington e trovò sostegno anche presso i latifondisti schiavisti del Sud.
Con la scomparsa del Partito Federalista negli anni successivi, il Partito Democratico-Repubblicano acquisì un vero monopolio sulla vita politica statunitense vincnedo tutte le elezioni presidenziali dal 1800 al 1824 (rispettivamente con Thomas Jefferson, James Madison e James Monroe), tanto da dare vita a una sorta di regime monopartitico e per fare politica a livello nazionale era di fatto obbligatorio farne parte.
In breve tempo però comparve al suo interno una corrente erede dei Federalisti e degli interessi degli Stati del Nordest che finì col prendere il controllo del Partito Democratico-Repubblicano. La reazione degli Stati del Sud e dell'Ovest trovò il proprio capo partito in Andrew Jackson, che pose la propria candidatura autonoma alle elezioni presidenziali del 1828, causando la divisione del Partito Democratico-Repubblicano.
Da una parte vi furono i sostenitori di Jackson e dall'altra coloro che sostennero la candidatura di John Quincy Adams, subito indicati come Repubblicani Nazionali e che fondarono il Partito Repubblicano Nazionale, noto anche come il Partito Anti-Jacksoniano. Le elezioni furono comunque vinte da Jackson con il 56% dei voti contro il 43,6% a favore di Adams.
Dopo la vittoria i sostenitori di Jackson (primo fra tutti Martin Van Buren) diedero vita al moderno Partito Democratico (che assunse ufficialmente tale nome nel 1844) mentre gli sconfitti formarono il Partito Repubblicano Nazionale. I Democratici continuavano a sostenere gli interessi sia dei coltivatori indipendenti e dei nuovi Stati dell'Ovest, quanto dei ricchi latifondisti del Sud. Dall'altra parte i Repubblicani Nazionali rappresentavano il capitalismo finanziario e l'industrializzazione.
Non mancava comunque tra i Democratici una componente operaia nelle città del Nord sempre in contrasto con lo strapotere dell'alta borghesia. Peraltro lo stile di Jackson una volta rieletto presidente alle elezioni presidenziali del 1832 divenne sempre meno rispettoso di quei diritti degli Stati federati per difendere i quali il Partito Democratico era sorto, portando alcuni Democratici a unirsi ai Repubblicani Nazionali nel Partito Whig, poi confluito nel moderno Partito Repubblicano.
Negli anni successivi i due partiti si alternarono al governo mentre la questione della schiavitù creava divisioni sempre più forti, tanto che l'ala antischiavista del Nord dei Democratici provocò una scissione dando vita al Partito del Suolo Libero (in inglese: Free Soil Party).
Nel 1854 sulle ceneri del Partito Whig nacque il moderno Partito Repubblicano con un programma apertamente e risolutamente antischiavista. Mentre il Paese marciava verso la guerra civile, i Democratici si spaccarono tra membri del Sud difensori intransigenti dell'economia schiavistica e membri del Nord non antischiavisti, ma disponibili a compromessi soprattutto sull'assetto da dare ai nuovi Stati che sarebbero nati all'Ovest.
La presenza di due diversi candidati per i Democratici (uno del Nord e uno del Sud) favorì il successo del candidato Repubblicano Abraham Lincoln alle elezioni presidenziali del 1860 che diventò presidente senza praticamente ottenere voti negli Stati del Sud. A causa del programma abolizionista del Partito Repubblicano questa divisione sfociò nella guerra di secessione americana.
Durante la guerra nel Nord il partito si divise tra pacifisti e sostenitori della guerra contro il Sud che accettarono di appoggiare Lincoln. Tra questi vi fu Andrew Johnson, che fu vicepresidente e succedette a Lincoln dopo la sua morte per assassinio nel 1865. Nell'immediato dopoguerra la vita politica degli Stati Uniti fu comunque monopolizzata dai Repubblicani, che sospesero temporaneamente dall'Unione alcuni Stati del Sud e ammisero al voto gli ex schiavi di colore, per cui il Partito Democratico fu per qualche tempo fuori gioco. Johnson accusò il Partito Repubblicano di avere dissolto l'Unione invece di restaurarla e di avere «assoggettato dieci Stati, in tempo di pace, al dispotismo militare e alla supremazia negra». Peraltro nel Sud molti membri del Partito Democratico appoggiarono le attività del Ku Klux Klan.
Quando l'occupazione militare del Sud terminò in seguito alle oscure manovre che accompagnarono le elezioni presidenziali del 1876 (vinte dal Repubblicano Rutherford Hayes) negli ex Stati Confederali, il predominio dei Democratici conservatori del Sud fu assoluto e la segregazione razziale venne nuovamente introdotta in tutti gli Stati del Sud (vedi Profondo Sud) e diversi altri.
Negli anni ottanta dell'Ottocento il partito aumentò i propri voti grazie all'apporto di gruppi eterogenei dal Sud all'Ovest fino a gruppi operai nelle città industriali del Nord, tanto che spesso era determinante nell'orientare il voto l'appartenenza religiosa in quanto i protestanti di origine britannica o nordeuropea tendevano a schierarsi per i Repubblicani, laddove i cattolici (in questo periodo soprattutto di origine irlandese) erano prevalentemente Democratici.
Alle elezioni presidenziali del 1884 per la prima volta dopo ventotto anni un Democratico ottenne la presidenza. In questo periodo la principale causa di contrasto tra i due partiti fu data dal tema del protezionismo, che i Democratici (dominati dalla loro ala più conservatrice e liberista, rappresentata da Grover Cleveland e noti come Bourbon Democrat) avversavano. Tuttavia Cleveland perse il controllo del partito nel 1896 a vantaggio dell'ala populista.
A partire dal 1896 cominciò un periodo nuovo nella storia politica degli Stati Uniti in quanto la presidenza fu mantenuta ininterrottamente dal Partito Repubblicano, eccettuata l'epoca di Woodrow Wilson. In questo periodo infatti l'enorme successo dell'industrializzazione, che si espanse sempre più da Est a Ovest, favorì il Partito Repubblicano che dell'industria era sempre stato sostenitore e di conseguenza uno Stato federato come la California divenne stabilmente Repubblicano.
Proprio questa modernizzazione però favorì la vittoria di Wilson in quanto in occasione delle elezioni presidenziali del 1912 l'ala di sinistra dei Repubblicani costituì il Partito Progressista, candidando il popolare ex presidente Theodore Roosevelt, che ottenne più voti del candidato ufficiale Repubblicano.
Di conseguenza i Democratici mantenendo compatto il proprio voto riottennero la presidenza. Wilson era un conservatore che fece però passare leggi progressiste, come quella sull'antimonopolio e la riforma costituzionale che diede il voto alle donne, senza tuttavia promuovere i diritti dei neri.
Wilson è noto per la sua decisione di far partecipare gli Stati Uniti alla prima guerra mondiale e per i suoi Quattordici punti con cui proponeva una sistemazione del dopoguerra che tenesse conto del diritto di ogni popolo all'autodeterminazione. Non riuscì peraltro a convincere il Congresso ad approvare l'adesione degli Stati Uniti alla Società delle Nazioni appena costituita.
Dopo la sua seconda presidenza il predominio Repubblicano riprese alle elezioni presidenziali del 1920.
La crisi del 1929 fu l'evento epocale che trasformò completamente la vita politica statunitense e lo stesso Partito Democratico. L'elezione di Franklin Delano Roosevelt (lontano parente dell'ex presidente Theodore Roosevelt) nel 1932 e la sua politica del New Deal trasformarono i Democratici nel partito di sinistra degli Stati Uniti. L'ala più conservatrice del partito cercò di contrattaccare, ma le condizioni economiche del Paese in quegli anni rendevano popolare presso strati sociali amplissimi la politica di Roosevelt basata sull'aumento della spesa pubblica.
Dopo il 1934 Roosevelt accentuò la componente di sinistra della sua politica e da quel momento il Partito Democratico si legò definitivamente ai sindacati e a gruppi sociali svantaggiati come gli ebrei e gli stessi afroamericani che fino a quel momento votavano (se votavano) per i Repubblicani. Tuttavia nel Congresso molti Democratici più conservatori (soprattutto del Sud) finirono con l'allearsi ai Repubblicani per bloccare le riforme più coraggiose di Roosevelt. Negli Stati Uniti infatti la disciplina di partito è molto più debole che nei parlamenti europei e da allora il binomio presidente progressista e Congresso conservatore rimase una costante della politica statunitense.
È proprio dalla presidenza Roosevelt che il Partito Democratico è divenuto il partito della spesa pubblica e della protezione dei diritti civili delle minoranze, oltre che dei ceti intellettuali.
Dopo la morte di Roosevelt nel 1945 la presidenza toccò al vicepresidente Harry Truman, la cui politica anticomunista provocò la scissione di un nuovo Partito Progressista a opera dell'ex vicepresidente Henry A. Wallace che non ebbe però grande successo. Inoltre i Democratici persero le elezioni congressuali del 1946.
Nel 1948 Truman fu eletto alla presidenza nonostante la temporanea scissione dei Democratici del Sud con il Partito Democratico per i diritti degli Stati federati (i cosiddetti Dixiecrat, noti per il loro razzismo), riproponendo poi una linea politica analoga a quella di Roosevelt per quanto riguardava la politica interna, ancora una volta contrastata dal Congresso. Nel 1952 il Partito Repubblicano candidò con successo un eroe di guerra, l'ex generale Dwight Eisenhower, ma il Partito Democratico mantenne il controllo del Congresso (che i Democratici avevano riconquistato nel 1948) in un quadro di sostanziale collaborazione bipartitica.
Nel 1960 il Partito Democratico riconquistò la presidenza con John Fitzgerald Kennedy, che inaugurò una politica di fermezza, ma anche piuttosto flessibile, nei confronti dell'Unione Sovietica e di appoggio al movimento per i diritti civili all'interno, seguita ancora più decisamente dopo la sua morte in un attentato dal suo successore Lyndon B. Johnson, che nel 1964 varò la legge sui diritti civili che poneva fine alle discriminazioni razziali. In seguito Johnson approvò molte riforme sociali (la cosiddetta grande società), ma la continuazione della guerra del Vietnam gli fece perdere consensi e non si candidò per un secondo mandato.
L'avvicinamento dei neri ai Democratici era incominciato già all'epoca di Roosevelt e questo fatto portò a un progressivo abbandono del partito da parte dei Democratici del Sud, i quali però solo negli anni ottanta sarebbero passati massicciamente ai Repubblicani. In generale in questo periodo gli abitanti bianchi del Sud continuarono a votare per i Democratici nelle elezioni locali e in quelle per il Congresso (in cui molti Democratici del Sud erano conservatori), ma ad abbandonare il partito o a favore dei Repubblicani o di candidati del Sud indipendenti alle elezioni presidenziali. Il partito si spaccò però ancora più gravemente in seguito alla politica di Johnson di intervento in Vietnam, tanto da spingerlo ad abbandonare l'idea di ricandidarsi. Il candidato che avrebbe potuto ricompattare il partito, Robert Kennedy (fratello dell'ex presidente John Fitzgerald Kennedy), fu a sua volta assassinato e sostituto da Hubert Humphrey. Le elezioni presidenziali del 1968 furono quindi vinte dal Repubblicano Richard Nixon anche a causa della nuova scissione di una parte dei Democratici del Sud che diedero vita al Partito Indipendente Americano. La base elettorale del Partito Democratico si spostò sempre più verso il Nord.
Negli anni di Nixon pur avendo perso la presidenza il Partito Democratico mantenne un saldo controllo sul Congresso, dove i Democratici del Sud mantenevano la loro autonomia rispetto alla linea liberale del partito. Grazie allo scandalo Watergate che aveva funestato il secondo mandato alla presidenza di Nixon fu Jimmy Carter, un Democratico del Sud e sostenitore dei diritti civili, a divenire presidente nel 1976.
La politica di Carter fu a sostegno dei diritti civili all'interno, ma anche all'estero, dove si presentò come mediatore in numerose crisi internazionali mentre in politica economica fu di fatto l'anticipatore della linea economica più liberista di Ronald Reagan. I suoi insuccessi in politica estera (Iran e Afghanistan) favorirono però la vittoria del suo avversario Repubblicano alle elezioni presidenziali del 1980. Negli anni ottanta i Democratici persero tutte le elezioni presidenziali e molti loro elettori, in particolare appartenenti alla classe media, votarono per i Repubblicani (i cosiddetti Democratici di Regan), ma continuavano a sostenere il loro partito al Congresso, dove infatti i Democratici mantennero la maggioranza.
Di fatto molti programmi di assistenza sociale furono mantenuti in vita nonostante l'abbassamento delle tasse, provocando così un forte aumento del debito pubblico. In politica estera invece la linea dei Democratici non era molto diversa da quella di Reagan, se non per lo stile meno aggressivo. È a questo punto che il partito si sposta più al centro divenendo ancora più di prima un partito pigliatutto.
Alle elezioni presidenziali del 1992 dopo dodici anni di presidenza Repubblicana fu eletto Bill Clinton, un presidente Democratico che in sintonia con l'allora nuova impostazione centrista del partito contenne la spesa pubblica e sotto di lui gli Stati Uniti conobbero una delle fasi di maggiore crescita economica della loro storia mentre in politica estera scelse una linea di intervento sia diplomatico sia armato, anche in aree non considerate vitali per gli interessi del suo Paese (come in Jugoslavia). Del resto Clinton dovette fare i conti con una maggioranza Repubblicana alla Camera dei rappresentanti e al Senato mentre forze tradizionalmente Democratiche come i sindacati persero sempre più peso nel Paese.
In effetti una delle caratteristiche più evidenti nella situazione politica degli Stati Uniti in quegli anni fu un generale calo della partecipazione dei cittadini alle urne (alle elezioni presidenziali del 1996 in cui Clinton si confermò ci fu un calo del 6,2% che portò l'affluenza a meno del 50%) e un peso determinante della capacità di raccogliere fondi da parte di partiti e uomini politici, fattori che spiazzarono l'ala più a sinistra del partito.
Alle elezioni presidenziali del 2000 i Democratici hanno candidato l'ex vicepresidente di Clinton Al Gore contro il Repubblicano George W. Bush. Gore è stato sconfitto in parte per il relativo successo del candidato dei Verdi Ralph Nader e in parte per le regole elettorali che lo hanno beffato nonostante avesse ottenuto più voti dell'avversario e che hanno provocato molte polemiche. Dopo questa sconfitta sul filo di lana il Partito Democratico ha faticato a riprendersi anche per il nuovo clima creato dagli attentati dell'11 settembre, che hanno favorito il compattarsi dell'opinione pubblica intorno al presidente Bush. Solo dopo alcuni anni i Democratici hanno fatto sentire la loro voce critica su certi aspetti della cosiddetta guerra al terrorismo di Bush, oltre che sulla politica economica, soprattutto per l'aumento della disoccupazione e il drastico peggioramento del debito pubblico. Ciononostante anche il candidato alle elezioni presidenziali del 2004 John Kerry è stato battuto.
Alle elezioni di metà mandato del 2006 il Partito Democratico conquistò 229 seggi alla Camera, guadagnandone 29 e riprendendone il controllo dopo dodici anni. Nancy Pelosi divenne il presidente della Camera nel gennaio 2007 (Pelosi fu la prima donna e il primo politico italo-americano a ricoprire tale carica, terza nella linea di successione presidenziale). Anche al Senato il Partito Democratico divenne il partito di maggioranza guadagnando sei seggi per un totale di 49 seggi in mano ai Democratici, come quelli controllati dal Partito Repubblicano, più due senatori indipendenti, ovvero Joseph Lieberman (eletto nella lista Connecticut for Lieberman dopo aver perduto la candidatura a causa delle sue posizioni moderate e vicine all'amministrazione Bush) del Connecticut e l'indipendente di sinistra Bernie Sanders del Vermont, entrambi partecipanti alle riunioni del Partito Democratico.
A determinare il successo del Partito Democratico fu anche la decisione del partito di presentare candidati con idee conservatrici nei seggi fino ad allora controllati da Repubblicani. Nel 2006 il partito riprese la maggioranza delle cariche di governatore (in 28 Stati federati su 50). Il gruppo Democratico alla Camera elesse come presidente di maggioranza Steny Hoyer (carica a cui era anche candidato John Murtha, appoggiato da Nancy Pelosi e favorevole a un ritiro immediato dall'Iraq, ma che era stato coinvolto in un affare di corruzione negli anni ottanta). Al Senato il presidente della maggioranza fino al gennaio 2015 fu Harry Reid, primo mormone a raggiungere tale carica. Alle elezioni presidenziali del 2008 i Democratici nel convegno nazionale candidarono Barack Obama, il quale vinse contro il Repubblicano John McCain nel 2008 e contro Mitt Romney alle elezioni presidenziali del 2012.
A causa dell'impopolarità della riforma sanitaria (rinominata Obamacare dai Repubblicani) e di altre contestate misure economiche prese dell'amministrazione Obama i Democratici persero la maggioranza alla Camera nelle elezioni di metà mandato del 2010, pur mantenendo quella del Senato. La situazione rimase pressoché simile anche nelle elezioni congressuali del 2012, ma nelle elezioni di metà mandato del 2014 i Repubblicani conquistarono anche il Senato mentre ai Democratici rimasero 44 senatori più due indipendenti. Nell'autunno del 2015 dopo sette anni di presidenza Obama le sconfitte a livello statale e federale per i Democratici sono state molto ingenti e in termini numerici dal 2009 includono 12 seggi di governatori persi, 69 seggi alla Camera, 14 seggi al Senato e 910 seggi persi alle legislature statali. Alle elezioni presidenziali del 2016 il duo Democratico Hillary Clinton-Tim Kaine è stato sconfitto dalla coppia presidenziale Repubblicana Donald Trump-Mike Pence per 232 grandi elettori a 306, pur prevalendo nel voto popolare (situazione analoga alle elezioni del 2000 dove Gore perse contro Bush). A seguito di questo risultato i Democratici si sono ritrovati per la prima volta in dodici anni (dal 2004) fuori della Casa Bianca e in minoranza in entrambi i rami del Congresso. Inoltre a livello dei singoli Stati federati il Partito Democratico ha perso i governi di Missouri, New Hampshire e Vermont, pur riuscendo a conquistare la Carolina del Nord. Nelle elezioni di metà mandato del 2018 i Democratici hanno riconquistato il controllo della Camera dopo otto anni ottenendo 235 seggi e 7 governatori, ma riducendo la minoranza in Senato di un seggio.
Originariamente il partito si trovava alla destra di quello Repubblicano, promuovendo ideologie conservatrici (vedi tradizionalismo) e avanzando idee come il bimetallismo, la democrazia jacksoniana e i diritti degli Stati federati, oltre al liberalismo (nel senso classico del termine) su cui gli Stati Uniti furono fondati. È a partire dai primi decenni del Novecento che l'ideologia principale dei Democratici si è spostata verso quella odierna, ossia un liberalismo che unisce il liberalismo sociale e il progressismo. Ciononostante rimangono comunque correnti interne più conservatrici e centriste come la terza via, oltre a libertariani (geolibertariani e libertariani di sinistra), populisti di sinistra e socialdemocratici.
Democratici progressisti (progressive Democrats) e liberali (liberals): sono l'ala sinistra del Partito Democratico, eredi della nuova sinistra e del liberalismo sociale. Molti di loro sono i cosiddetti liberali statunitensi, che tendono a unire la cultura socioliberale e quella progressista. Si battono per i diritti civili, la legalizzazione dell'aborto, il pluralismo culturale e i matrimoni gay. Prediligono inoltre la diplomazia al fine di evitare conflitti armati e rappresentano la maggioranza del partito. Uno storico esponente fu Ted Kennedy.
Democratici libertariani (libertarian Democrats): rappresentano la parte libertariana del partito e si professano liberisti in campo economico e libertari in campo sociale dato che si battono come i progressisti per i diritti civili, ma anche per la legalizzazione delle droghe leggere. A livello individuale sono prettamente liberali e propugnano una visione laica dello Stato con la separazione di questo dalla Chiesa.
Democratici moderati (moderate Democrats): sono i cosiddetti centristi (centrists) o Nuovi Democratici (New Democrats), in quanto si rifanno al centrismo e alla terza via. Tra questi vi sono importanti personaggi quali i presidenti Bill Clinton e Barack Obama.
Democratici conservatori (conservative Democrats): rappresentano la destra del partito, eredi delle posizione di conservatorismo sociale. Durante gli anni si sono spostati verso posizioni più liberali e vengono perciò etichettati come centristi quando comparati con i conservatori Repubblicani, ma decisamente conservatori se paragonati ai Democratici liberali o progressisti.
Espansione dei programmi di sicurezza sociale.
Aumentare le maggiori imposte sulle plusvalenze e sulle aliquote dei dividendi superiori al 28%.
Compensi fiscali per le piccole e medie imprese.
Modificare le regole fiscali per non incoraggiare la spedizione di posti di lavoro all'estero.
Aumentare il salario minimo federale.
Modernizzare ed espandere l'accesso all'istruzione pubblica e fornire un'educazione prescolare universale.
Sostegno all'assistenza sanitaria universale.
Maggiori investimenti nello sviluppo di infrastrutture.
Aumentare gli investimenti in ricerca e sviluppo scientifici e tecnologici.
Espansione dell'uso di energia rinnovabile e riduzione dell'uso di combustibili fossili.
Attuare una tassa sul carbone.
Proteggere le tutele del lavoro e il diritto di sindacalizzare.
Riformare il sistema di prestiti agli studenti e consentire di rifinanziare questi prestiti.
Richiedere la parità di retribuzione per lo stesso lavoro indipendentemente dal sesso, dalla razza o dall'etnia.
Sostenere la neutralità della rete.
Attuare la riforma finanziaria della campagna elettorale e la riforma elettorale.
Aumentare i diritti di voto e potere accedere facilmente alle votazioni.
Sostegno al matrimonio omosessuale e alle unioni civili.
Consentire l'accesso legale agli aborti e alle cure per la salute riproduttiva delle donne.
Riformare il sistema di immigrazione e consentire un percorso verso la cittadinanza.
Supporto per controlli sullo sfondo della pistola e normative sul controllo della pistola più severe.
Migliorare le leggi sul diritto alla riservatezza della propria vita privata e limitare la sorveglianza del governo.
Opposizione all'uso della tortura.
Riconoscere e difendere la libertà di Internet in tutto il mondo.
Il Comitato nazionale democratico (Democratic National Committee) è l'organo politico di direzione. È responsabile dello sviluppo e della promozione della piattaforma programmatica, coordina la raccolta fondi e la strategia elettorale e organizza il comitato nazionale.
Andrew Jackson (1829–1837)
Martin Van Buren (1837–1841)
James Knox Polk (1845–1849)
Franklin Pierce (1853–1857)
James Buchanan (1857–1861)
Grover Cleveland (1885–1889)
Grover Cleveland (1893–1897)
Woodrow Wilson (1913–1921)
Franklin Delano Roosevelt (1933–1945)
Harry Truman (1945–1953)
John Fitzgerald Kennedy (1961–1963)
Lyndon B. Johnson (1963–1969)
Jimmy Carter (1977–1981)
Bill Clinton (1993–2001)
Barack Obama (2009–2017)
Candidati alla presidenza degli Stati Uniti d'America per il Partito Democratico
Correnti del Partito Democratico (Stati Uniti d'America)
Partito Repubblicano (Stati Uniti d'America)
Wikiquote contiene citazioni di o su Partito Democratico
Wikimedia Commons contiene immagini o altri file su Partito Democratico