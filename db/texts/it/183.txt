Il Ministero dell'economia e delle finanze (MEF) è uno dei più importanti e influenti dicasteri del Governo della Repubblica Italiana. Ha il compito di controllare le spese pubbliche, le entrate dello Stato, nonché sovraintendere alla politica economica e finanziaria, nonché ai processi e agli adempimenti di politica di bilancio sul bilancio pubblico.
Sede del Ministero è lo storico Palazzo delle Finanze (1872-1876). L'attuale ministro dell'economia è Giovanni Tria.
Già nel 1947 il Governo De Gasperi III provò ad accorpare i preesistenti ministeri del Tesoro e delle Finanze, ma l'esperimento trovò forte opposizione politica per il largo potere concentrato nelle mani del ministro Pietro Campilli, e fu quindi rapidamente abbandonato per oltre cinquant'anni.
Il MEF nacque quindi in seguito alla Riforma Bassanini che col decreto legislativo n. 300 del 1999, unificò i Ministeri economici. Nel 2001 il Governo Berlusconi II, attuò tale riforma, e pertanto nacque il Ministero dell'economia e delle finanze che assorbì i precedenti dicasteri: il Ministero del tesoro, del bilancio e della programmazione economica ed il Ministero delle finanze.
Al Ministero vennero collegate quattro Agenzie fiscali: l'Agenzia delle entrate, l'Agenzia del territorio, l'Agenzia del demanio e l'Agenzia delle dogane che pur essendo completamente autonome, esse lavorano in stretta interdipendenza con il MEF. Successivamente si operò una riorganizzazione di tali enti. L'Agenzia delle Entrate inglobò l'Agenzia del Territorio, mentre l'Agenzia delle Dogane assorbì l'Amministrazione Autonoma dei Monopoli di Stato.
Il Ministero dell'economia e delle finanze ai sensi del D. Lgs. n. 300/1999, esercita le funzioni e i compiti spettanti allo Stato in materia di politica economica, politica finanziaria e di bilancio, in relazione alla programmazione degli investimenti pubblici, coordinamento della spesa pubblica e verifica dei suoi andamenti, politiche fiscali e sistema tributario, demanio e patrimonio statale, catasto e dogane, programmazione, coordinamento e verifica degli interventi per lo sviluppo economico, territoriale e settoriale e politiche di coesione.
Ha il compito precipuo di organizzare la formazione e gestione del bilancio dello Stato, compresi gli adempimenti di tesoreria e la verifica dei relativi andamenti e flussi di cassa, assicurandone il raccordo operativo con gli adempimenti in materia di copertura del fabbisogno finanziario, nonché alla verifica della quantificazione degli oneri derivanti dai provvedimenti e dalle innovazioni normative ed al monitoraggio della spesa coordinandone e verificandone gli andamenti e svolgendo i controlli previsti dall'ordinamento.
Cura la programmazione economica e finanziaria, il coordinamento e la verifica degli interventi per lo sviluppo economico territoriale e settoriale e delle politiche di coesione, anche avvalendosi delle Camere di commercio, con particolare riferimento alle aree depresse, esercitando a tal fine le funzioni attribuite dalla legge in materia di strumenti di programmazione negoziata e di programmazione dell'utilizzo dei fondi strutturali comunitari. In materia finanziaria, ai sensi dell'art. 56 del D.Lgs. 300/1999, cura l'analisi del sistema fiscale e delle scelte inerenti alle entrate tributarie ed erariali in sede nazionale, comunitaria e internazionale, nonché alle attività di coordinamento.
La sua attività va coordinata con le 4 Agenzie Fiscali, regolate da apposita convenzione, cui il Ministero, per conto dello Stato, detta gli obiettivi da conseguire, e di cui nomina i vertici.
Infine, il Ministero svolge i compiti di vigilanza su enti e attività e le funzioni relative ai rapporti con le autorità di vigilanza e controllo previsti dalla legge, ai sensi dell'art. 23, comma 2, D.Lgs. 300/1999.
Il Ministro dell'economia e delle finanze è componente del Consiglio supremo di difesa.
Il dicastero ha una struttura centrale e territoriale alquanto complessa e variegata, frutto dell'accorpamento dei vecchi dicasteri e variamente rivisitata negli ultimi anni: il D. Lgs. 3 luglio 2003, n. 173, recante la Riorganizzazione del Ministero dell'economia e delle finanze e delle Agenzie fiscali, ex art. 1 legge 6 luglio 2002 n. 137, e il Decreto del presidente della Repubblica 3 luglio 2003 n. 227, concernente il Regolamento per la riorganizzazione degli uffici di diretta collaborazione del Ministro dell'economia e delle finanze. Da ultimo è stato riorganizzato con D.P.R. 30 gennaio 2008 n. 43, recante Regolamento di riorganizzazione del Ministero dell'economia e delle finanze, a norma dell'articolo 1, comma 404, della legge 27 dicembre 2006, n. 296, pubblicata in GURI 18 marzo 2008 n. 66 S.O., in uffici di diretta collaborazione del ministro e uffici propri del dicastero.
Sono uffici di diretta collaborazione del ministro:
l'ufficio del capo di gabinetto;
il capo segreteria;
la segreteria particolare;
il portavoce;
il capo ufficio stampa;
il consigliere del ministro;
il consigliere politico;
il consigliere diplomatico;
l'aiutante di campo;
il Servizio di controllo interno - SECIN.Sono uffici propri del Ministero i quattro dipartimenti da cui è costituito:
Dipartimento del tesoro - DT, suddiviso in 8 direzioni:
Direzione I - Analisi economico-finanziaria;
Direzione II - Debito pubblico;
Direzione III - Rapporti finanziari internazionali;
Direzione IV - Sistema bancario e finanziario-affari legali;
Direzione V - Prevenzione dell'utilizzo del Sistema finanziario per fini illegali;
Direzione VI - Operazioni finanziarie-contenzioso comunitario;
Direzione VII - Finanza e privatizzazioni;
Direzione VIII - Valorizzazione dell'attivo e del patrimonio pubblico.
Dipartimento della Ragioneria Generale dello Stato - RGS, suddiviso in 9 Ispettorati Generali, un servizio e 13 uffici centrali di Bilancio:
IG di finanza;
IG del bilancio;
IG per gli ordinamenti del personale e l'analisi dei costi del lavoro pubblico;
IG per gli affari economici;
IG per la finanza delle pubbliche amministrazioni;
IG per i rapporti finanziari con l'Unione europea;
IG per la spesa sociale;
IG per l'informatizzazione della Contabilità di Stato;
IG per la contabilità e la finanza pubblica;
Servizio studi dipartimentale;
UCB presso il Ministero dell'Economia e delle Finanze, che si articola in 13 uffici dirigenziali non generali;
UCB presso il Ministero dell'Interno, che si articola in 8 uffici dirigenziali non generali;
UCB presso il Ministero della difesa, che si articola in 8 uffici dirigenziali non generali;
UCB presso il Ministero dell'istruzione, dell'università e della ricerca, che si articola in 8 uffici dirigenziali non generali;
UCB presso il Ministero dello sviluppo economico, che si articola in 7 uffici dirigenziali non generali;
UCB presso il Ministero delle Infrastrutture e dei Trasporti, che si articola in 7 uffici dirigenziali non generali;
UCB presso il Ministero degli affari esteri e della cooperazione internazionale, che si articola in 6 uffici dirigenziali non generali;
UCB presso il Ministero della giustizia, che si articola in 6 uffici dirigenziali non generali;
UCB presso il Ministero del Lavoro e delle Politiche Sociali, che si articola in 4 uffici dirigenziali non generali;
UCB presso il Ministero della Salute, che si articola in 4 uffici dirigenziali non generali;
UCB presso il Ministero delle Politiche Agricole Alimentari e Forestali, che si articola in 4 uffici dirigenziali non generali;
UCB presso il Ministero dell'Ambiente e della Tutela del Territorio e del Mare, che si articola in 4 uffici dirigenziali non generali;
UCB presso il Ministero dei beni e delle attività culturali e del turismo, che si articola in 4 uffici dirigenziali non generali.
Dipartimento dell'amministrazione generale, del personale e dei servizi - DAG, suddiviso in 5 Direzioni Centrali:
DC per la logistica e gli approvvigionamenti;
DC dei sistemi informativi e dell'innovazione;
DC per le politiche del personale;
DC per i servizi al personale;
DC dei servizi del Tesoro.
Dipartimento delle Finanze - DF, suddiviso in 8 direzioni:
Direzione studi e ricerche economico-fiscali;
Direzione legislazione tributaria;
Direzione agenzie ed enti della fiscalità;
Direzione relazioni internazionali;
Direzione federalismo fiscale;
Direzione comunicazione istituzionale della fiscalità;
Direzione sistema informativo della fiscalità;
Direzione della giustizia tributaria.
A livello periferico il Ministero è organizzato in Ragionerie Territoriali dello Stato (o RTS), che dipendono organicamente e funzionalmente dal Dipartimento della Ragioneria Generale dello Stato. Dal 1º febbraio 2015, in seguito alla riorganizzazione degli Uffici Territoriali del MEF, le RTS di Biella, Crotone, Enna, Lecco, Lodi, Massa Carrara, Prato, Rimini, Verbania e Vibo Valentia sono state soppresse o accorpate ad altre RTS.
Fino al 28 febbraio 2011 esistevano anche le Direzioni territoriali dell'economia e delle finanze, o DTEF, che dipendevano organicamente e funzionalmente dal Dipartimento dell'Amministrazione Generale, del Personale e dei Servizi ma con DM 23/12/2010 ne è stata stabilita la cessazione delle attività.
Le competenze delle DTEF sono state assorbite in gran parte dalle Ragionerie Territoriali dello Stato ma non tutto il personale, poiché una parte è passato all'Agenzia dei Monopoli.
In stretto coordinamento con il Ministro, ma del tutto autonome, sono le agenzie fiscali:
Agenzia delle entrate, che si occupa dei tributi dello Stato (dal 2012 incorpora l'Agenzia del territorio, che gestisce i servizi catastali e cartografici, i servizi di pubblicità immobiliare, i servizi tecnici estimali e l'Osservatorio del Mercato Immobiliare);
Agenzia del demanio, che si occupa dei beni demaniali dello Stato;
Agenzia delle dogane e dei monopoli, che gestisce l'ambito doganale dello Stato, che dal 2012 incorpora anche l'Amministrazione autonoma dei monopoli di Stato (AAMS).Le Agenzie hanno la propria sede centrale a Roma ed uffici periferici su tutto il territorio nazionale.
Infine, sempre nell'ambito del dicastero operano alcuni uffici ad ordinamento particolare:
la Scuola Superiore dell'Economia e delle Finanze (SSEF), che gode di una completa autonomia organizzativa, gestionale e contabile quale autonomo centro di responsabilità dell'amministrazione economica e finanziaria;
il Servizio Consultivo ed Ispettivo Tributario;
la Commissione Tecnica per la Finanza Pubblica ex art. 1, comma 474, legge 27 dicembre 2006, n. 296;
il Comitato Permanente per il Coordinamento delle Attività in Materia di Finanza Pubblica;
il Comitato Permanente di Indirizzo e Coordinamento della Fiscalità.
Dal Ministro dell'economia e delle finanze dipende funzionalmente anche la Guardia di Finanza, forza di polizia ad ordinamento militare con compiti di accertamento, prevenzione e repressione delle violazioni amministrative e penali in materia tributaria, doganale, valutaria e fiscale in genere nonché compiti di polizia giudiziaria.
Il corpo dipende gerarchicamente dal Comando Generale della Guardia di Finanza con sede a Roma.
Presso il Ministero ha sede il Consiglio di presidenza della giustizia tributaria, organo di autogoverno dei giudici tributari, con compiti simili al Consiglio superiore della magistratura. I giudici tributari, che operano presso le Commissioni Tributarie e hanno lo status di magistrati onorari, e sono nominati dal Ministro dell'Economia e delle Finanze su designazione del Consiglio di Presidenza della Giustizia Tributaria.
Le partecipazioni societarie dirette del Ministero sono:
ARCUS S.p.A. (100%) società in house del Ministero dei beni e delle attività culturali e del turismo
Banca Monte dei Paschi di Siena S.p.A. (68,25%)
Cassa Depositi e Prestiti S.p.A. (82,77%)
Cinecittà Luce S.p.A. (100%)
Coni Servizi S.p.A. (100%)
Consap S.p.A. (100%) società in house del Ministero dell'Economia e delle Finanze
Consip S.p.A. (100%) società in house del Ministero dell'Economia e delle Finanze
Expo 2015 S.p.A. (40%)
ENAV S.p.A. (53,37%)
Enel S.p.A. (23,585%)
Eni S.p.A. (4,34%)
Leonardo S.p.A. (30,20%)
Agenzia nazionale per l'attrazione degli investimenti e lo sviluppo d'impresa (100%) società in house del Ministero dello sviluppo economico
Istituto Luce Cinecittà S.r.l. (100%)
EUR S.p.A. (90%)
Ferrovie dello Stato Italiane S.p.A. (100%)
Fondo Italiano d'Investimento SGR S.p.A. (12,50%)
GSE S.p.A. (100%)
INVIMIT SGR S.p.A. (100%)
Istituto Poligrafico e Zecca dello Stato S.p.A. (100%) società in house del Ministero dell'Economia e delle Finanze
Italia Lavoro S.p.A. (100%)
MEFOP - Società per lo Sviluppo del Mercato dei Fondi Pensione S.p.A. (58,21%)
Poste italiane S.p.A. (29,26%)
Rai Radiotelevisione Italiana S.p.A. (99,56%)
Rete Autostrade Mediterranee S.p.A. (100%) società in house del Ministero delle Infrastrutture e dei Trasporti
SOGEI S.p.A. (100%) società in house del Ministero dell'Economia e delle Finanze
SOGESID S.p.A. (100%)
SOGIN S.p.A. (100%)
SOSE - Soluzioni per il sistema economico S.p.A. (88%)
STMicroelectronics Holding N.V. (50%)
Studiare Sviluppo S.r.l. (100%)
Il MEF vigila sui seguenti Enti:
la Cassa Ufficiali della Guardia di Finanza, ente di sostegno previdenziale ed assistenziale dei soli ufficiali appartenenti al Corpo della Guardia di Finanza;
il Fondo di previdenza per il personale appartenente ai ruoli di ispettori, sovrintendenti, appuntati, finanzieri della Guardia di Finanza, ente di sostegno previdenziale per il personale del Corpo della Guardia di Finanza, ad esclusione degli ufficiali;
il Fondo di previdenza per il personale dell'ex Ministero delle Finanze, ente di sostegno previdenziale per gli appartenenti all'ex dicastero delle Finanze, incorporato dal 2001 nel MEF;
l'Istituto di studi e analisi economica, ente di ricerca nel campo giuridico-economico.
Ministri dell'economia e delle finanze della Repubblica Italiana
Ministero della Repubblica Italiana
Governo della Repubblica Italiana
Guardia di Finanza
Sito ufficiale del Ministero dell'Economia e delle Finanze, su mef.gov.it.