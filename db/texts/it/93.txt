Lampione (Lampiuni in siciliano) è un'isola dell'Italia appartenente all'arcipelago delle isole Pelagie, in Sicilia.
Amministrativamente appartiene a Lampedusa e Linosa, comune italiano della provincia di Agrigento.
Geologicamente, invece, insieme alla vicina isola di Lampedusa appartiene alla piattaforma continentale africana.
L'isolotto, lungo 200 metri e largo 180, ha una superficie di circa 0,036 km2 e la sua altezza massima è di 36 metri. L'isola fa parte, come Lampedusa (che dista circa 18 km) della placca continentale africana, al contrario della più lontana Linosa (60 km), che fa ancora parte della zolla siciliana. I fondali della costa meridionale calano a picco mentre quelli sul versante orientale digradano dolcemente mostrando canali di bianca arenaria scarsamente ricoperti di vegetazione.
È l’isola con le rocce più antiche dell’arcipelago Pelagiano, infatti è costituita da calcari di mare basso dolomitizzate, risalenti al tardo Eocene (42 M.A.) e appartenenti alla Formazione Halk El Menzel ampiamente conosciuta in alcuni pozzi al largo della golfo di Hammamet.
L'isolotto fa parte della area marina protetta Isole Pelagie ed è in zona C nell'attuale regolamento di zonazione dell'amp. La flora e la fauna non sono quindi soggette a totale protezione ed è consentita attività sull'isola.
Molti uccelli migratori, in particolare gabbiani, sostano qui regolarmente. Inoltre è presente l'endemico Armadillidium hirtum pelagicum, un crostaceo di terra.
Secondo la leggenda Lampione era in origine un masso che sarebbe sfuggito dalle mani di un  Ciclope. Si narra di due eremiti che abitarono l'isola in passato ma non vi è alcuna testimonianza certa.
L'isolotto, che ha sempre seguito le vicissitudini delle altre Pelagie, non ha mai vissuto avvenimenti storici. Dopo essere entrato a far parte del Regno d'Italia, il 12 giugno 1878 seguì la sorte delle due isole maggiori, essendo incorporato nel nascente Comune di Lampedusa e Linosa. Nel 1897 al largo di Lampione fu avvistato un banco di spugne che attirò l'attenzione di pescatori greci e tunisini in particolare, i quali diedero impulso economico all'arcipelago. Con l'avvento delle sostanze plastiche la pesca è cessata.
Lampione oggi non è abitata e l'unico segno dell'uomo è un faro automatico, da cui deriva il nome dell'isola. Il faro è raggiungibile tramite un sentiero che parte da un piccolo attracco artificiale, adatto solo a piccole imbarcazioni.
Tra settembre e ottobre 2007 Lampione è stata ambientazione per la famosa soap opera italiana CentoVetrine; nonostante questo, le puntate sono state girate a Lampedusa per l'effettiva difficoltà nel trasportare la troupe sull'isola.
Delia Parrinello, Melo Minnella, Isole di Sicilia, Palermo, Pielle edizioni, 2011, ISBN 88-7508-026-7.
Touring Club Italiano, Isole siciliane. Eolie, Egadi, Pelagie, Pantelleria, Ustica, Milano, Touring Club Italiano, 2007, ISBN 978-88-365-3045-8.
Area marina protetta Isole Pelagie
Isola di Lampedusa
Isola di Linosa
Isole della Sicilia
Isole Pelagie
Lampedusa e Linosa
Wikimedia Commons contiene immagini o altri file su Isola Lampione
Sito ufficiale dell'Area Marina Protetta Isole Pelagie, su isole-pelagie.it.