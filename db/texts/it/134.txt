La Pixar Animation Studios, o semplicemente Pixar, è una multinazionale e casa di produzione cinematografica specializzata in CGI, con base a Emeryville, California (Stati Uniti). È stata fondata nel 1986, e dal 2006 appartiene alla Walt Disney Company. È stata la prima casa cinematografica ad aver sviluppato un lungometraggio interamente in computer grafica (Toy Story - Il mondo dei giocattoli), e ha festeggiato nel 2016 i propri 30 anni di attività.
La compagnia nacque inizialmente come una divisione della Lucasfilm di George Lucas. Fu acquisita da Steve Jobs (cofondatore della Apple Computer) per dieci milioni di dollari nel 1986. Jobs la rese indipendente e la rinominò Pixar Animation Studios. In quel periodo la società si occupava di grafica al computer dal punto di vista software e hardware e il suo principale prodotto era una workstation grafica sviluppata per gestire ed elaborare immagini di grandi dimensioni. I progetti hardware della società non ebbero molto successo mentre i cortometraggi e lo sviluppo di software per la computer grafica si dimostrarono una strada più produttiva per la società. A partire dal 2006 la Pixar è di proprietà della multinazionale dell'intrattenimento The Walt Disney Company. Nel 1986 Jobs aveva fondato la nuova compagnia indipendente con Edwin Catmull, che rimane membro del team esecutivo. John Lasseter, due volte vincitore dell'Oscar, regista ed animatore, supervisiona tutti i progetti dello studio come vicepresidente esecutivo del Creative Department. Altri membri degni di nota del team esecutivo sono Sarah McArthur (vicecapitano esecutivo della produzione), Simon Bax (vicepresidente esecutivo e tesoriere) e Lois Scali (vicepresidente esecutivo e consigliere generale).
La storia di questa azienda comincia quando la divisione della Lucasfilm contattò un ex animatore della Disney, John Lasseter, proponendogli di realizzare una vera e propria animazione in computer grafica. Lasseter aveva già acquisito esperienza con quella tecnica alla Disney, pur non essendo un esperto di computer né di informatica, e il suo obiettivo a lungo termine era la realizzazione di un lungometraggio animato interamente in CGI.
Nel 1984, nacque The Adventures of André and Wally B. Oltre ad essere il primo cortometraggio in CGI ad avere una vera e propria trama e dei personaggi, The Adventures of André and Wally B. introduceva anche delle importanti innovazioni tecniche. Comparivano infatti per la prima volta il sistema a particelle (che consentiva di animare migliaia di piccoli oggetti contemporaneamente, qui fu utilizzato per le foglie) e il motion blur, ossia l'effetto mosso (che faceva sì che gli oggetti che si muovevano velocemente si sfocassero seguendo la direzione del movimento). In più, John Lasseter, nel realizzare i personaggi si trovò di fronte ad un grosso problema: si potevano utilizzare soltanto semplici forme geometriche (come cilindri o sfere), che non gli consentivano di dare al corpo dei personaggi la flessibilità e morbidezza che avrebbe dato loro la maggior parte dell'espressività. Sottopose il problema ai tecnici della Pixar, che in risposta introdussero una primitiva geometrica chiamata teardrop (forma a goccia) e una chiamata bound. Queste nuove forme, unite alle possibilità dello squash and stretch, tecnica di deformazione delle forme tipica dell'animazione classica, mostrarono a tutti le grandi potenzialità dell'animazione al computer.
Presentato al SIGGRAPH del 1984 il corto ebbe un grandissimo successo. In seguito alla fama ottenuta, la computer division della Lucasfilm fu acquistata da Steve Jobs, diventando la Pixar.
Tuttavia non si trattava ancora di uno studio di animazione, in quanto lo scopo principale dell'azienda era vendere hardware, e i cortometraggi animati avevano lo scopo di pubblicizzare i computer mostrando le prestazioni che potevano raggiungere, oltre che essere un mezzo per lo sviluppo di nuovi software.
Nel 1986 Lasseter, ispirandosi alla lampada appoggiata sulla sua scrivania (una struttura piuttosto semplice), crea il personaggio di Luxo. Ne modifica poi le proporzioni, per creare una lampada "bambina", Luxo Junior, che sarà il protagonista del cortometraggio omonimo, oltre a diventare successivamente il logo della Pixar. In Luxo Junior le due lampade, genitore e figlio, sono animate in una scena di vita quotidiana. Dal punto di vista tecnico è notevole l'algoritmo usato per le ombreggiature, con le lampade che sono esse stesse la fonte della luce che le illumina. I dettagli tecnici passarono però in secondo piano al SIGGRAPH di fronte all'incredibile umanità impressa nelle lampade dall'animatore.
È dell'anno successivo Il sogno di Red, in cui i tecnici della Pixar si impegnano nella realizzazione di una scena di pioggia e della prima figura "antropomorfa" realizzata in CGI (un clown). Dal punto di vista dell'animazione, Lasseter inserisce un notevole pathos, realizzando un finale triste.
Ma quello che forse è il più importante cortometraggio realizzato dalla Pixar è Tin Toy del 1988, che fu il primo cortometraggio in CGI a vincere il premio Oscar. In questo cortometraggio compare per la prima volta una figura umana, un bambino, che terrorizza i giocattoli, che sono dotati di una volontà propria e scappano a nascondersi. Il cortometraggio è importante anche perché contiene in embrione l'idea da cui nascerà Toy Story - Il mondo dei giocattoli.
In questo periodo Steve Jobs effettua una riorganizzazione dell'azienda, eliminando la parte hardware e concentrandosi totalmente sull'animazione. Nascono ufficialmente i Pixar Animation Studios.
L'ultimo cortometraggio realizzato da Lasseter come regista è Knick Knack del 1989. Realizzato con forme semplici e geometriche e senza figure umane, contiene diverse innovazioni tecniche, soprattutto nel fluttuare della neve all'interno della sfera.
Nell'ambito del suo obiettivo di realizzare un lungometraggio animato in CGI il gruppo della Pixar incominciò a dedicarsi alla televisione, realizzando pubblicità e altre sequenze. L'obiettivo intermedio era quello di realizzare uno speciale per la TV di mezz'ora.
Nel frattempo, la Disney aveva tentato più volte di firmare un contratto con Lasseter, che però aveva sempre rifiutato. Gli propose a questo punto un posto come direttore di un lungometraggio animato, proponendogli così di realizzare il suo obiettivo iniziale. Lasseter rifiutò ancora, ma suggerì alla Disney di realizzare il lungometraggio con la Pixar. La Disney accettò il suggerimento e propose alla Pixar un accordo, affermando che, se fossero stati in grado di realizzare una sequenza animata di mezz'ora, allora sarebbero riusciti a realizzarne una di un'ora e mezza. Lasseter e il gruppo della Pixar abbandonarono quindi momentaneamente i cortometraggi per dedicarsi alla realizzazione di Toy Story, che uscì nel 1995.
La Pixar riprese la realizzazione di cortometraggi nel 1997 con Il gioco di Geri, che vinse l'Oscar come miglior cortometraggio animato. Da allora, continua ininterrotta la produzione di cortometraggi animati, anche allo scopo di far emergere nuovi talenti e di sviluppare ulteriori innovazioni tecniche. Spesso i nuovi corti vengono realizzati come spin off dei lungometraggi.
Sin dal primo, Toy Story, tutti i lungometraggi della Pixar sono prodotti in collaborazione con la Walt Disney Pictures. Le compagnie, come parte dell'accordo per la realizzazione di Toy Story avevano siglato un contratto da 10 anni e 5 film, nei quali si dividevano i costi di produzione ed i profitti, con la Disney che riceveva il 12,5% del reddito ed i diritti del film (compresi quelli per il merchandising). L'accordo si rivelò molto fruttuoso per entrambe le aziende, ed i lungometraggi della Pixar ottennero molto più successo di quelli d'animazione propri della Disney.
I primi cinque lungometraggi della Pixar incassarono più di 2,5 miliardi di dollari, rendendola, film dopo film, la casa di produzione con il maggior successo di tutti i tempi. Dal 1995 al 2004 infatti uscirono capolavori dell'animazione quali: Toy Story - Il mondo dei giocattoli che registrò un incasso di 361 milioni di dollari a fronte dei 30 milioni di dollari di budget, A Bug's Life - Megaminimondo che incassò 363 milioni di dollari contro i 120 milioni di budget, Toy Story 2 - Woody e Buzz alla riscossa che fece 485 milioni di dollari d'incasso a fronte dei 90 milioni di budget, Monsters & Co. che fece 562 milioni di dollari a fronte dei 115 milioni di budget e diventando uno dei primi film ad essere nominato agli Oscar nella categoria di miglior film d'animazione assieme a Jimmy Neutron - Ragazzo Prodigio di Paramount e Nickelodeon, ma venne sconfitto da Shrek della Dreamworks, Alla ricerca di Nemo che fece 936 milioni d'incasso contro i suoi 94 milioni di budget e vincendo anche il premio Oscar come miglior film d'animazione, Gli Incredibili - Una "normale" famiglia di supereroi che incasso 633 milioni di dollari contro i 93 milioni di dollari di budget e vinse l'Oscar come miglior film d'animazione. Ben presto però il CEO della Disney, Michael Eisner, e quello della Pixar, Steve Jobs, entrarono in contrasto a causa del fatto che la prima aveva considerato Toy Story 2 fuori dall'accordo dei cinque film in quanto inizialmente previsto come film direct-to-video.All'inizio del 2004 ci fu un tentativo di rinnovo del patto. Per il nuovo affare, la Pixar avrebbe voluto pagare solamente per la distribuzione, senza la divisione dei profitti e dei diritti commerciali. L'offerta non fu accettata e la Pixar rifiutò ogni altra concessione. La Disney, forte del fatto di detenere i diritti sui personaggi di tutti i film fino ad allora prodotti e quelli di creare i rispettivi seguiti, anche senza il coinvolgimento della Pixar, mise in piedi lo studio di animazione digitale Circle 7 Animation, con l'intento di produrre film e serie televisive con i personaggi Pixar. Eisner era convinto che Circle 7 avrebbe rotto definitivamente gli accordi con la Pixar, e in quel caso la Disney sarebbe andata avanti a produrre film con personaggi Pixar a budget più contenuti, o avrebbe convinto Jobs a ridimensionare le loro richieste. Il regista Andrew Stanton commentò dicendo: «Non ci hanno mai fatto credere che Circle 7 non fosse la moneta di scambio più costosa mai realizzata. Ma sapevamo anche che, merce di scambio o no, sarebbero davvero andati fino in fondo».Alla fine del 2004, lo studio contava di assumere 170 persone, tra artisti, sceneggiatori, registi e produttori ed era evidente che la Disney stava investendo milioni nella neonata Circle 7. La prima produzione messa in cantiere fu proprio Toy Story 3, che sarebbe stata diretta da Badley Raymond, regista di Il re leone 3 - Hakuna Matata, mentre altri progetti in fase iniziale stavano prendendo forma (i sequel di Monsters & Co. e Alla ricerca di Nemo). Tim Allen affermò che sarebbe stato disponibile a prestare nuovamente la sua voce per il personaggio di Buzz Lightyear, grazie ai rapporti cordiali che aveva con la Disney (produttrice della serie Quell'uragano di papà), mentre Tom Hanks non si era sbilanciato al riguardo, ma la proposta avanzata dai produttori era quella di legare Hanks ad un ricco contratto multi-film. Alla fine del 2005, Jim Herzfeld, già autore di Ti presento i miei e Mi presenti i tuoi?, fu assunto per scrivere la sceneggiatura del film. La storia creata per questa prima incarnazione del film partiva da premesse diverse rispetto alla versione della Pixar. A causa di un malfunzionamento, Buzz Lightyear ferisce accidentalmente il suo proprietario, Andy. Contro il suo volere, i giocattoli decidono di spedirlo al centro d'assistenza di Taipei. In realtà, Hamm scopre su internet che molti altri Buzz nel mondo sono stati mandati a Taipei, in quanto parte di un massiccio ritiro del giocattolo voluto dalla fabbrica produttrice, costringendo Woody e gli altri a intraprendere il viaggio per salvare Buzz, il quale nel frattempo ha fatto amicizia con altri giocattoli difettosi, tra cui Cindy Scissors, un giocattolo-forbice, Cozy Rosey, una bambola con parti facilmente infiammabili, e Jujubee Bee, un distributore di caramelline Pez. La bozza venne poi riscritta da Bob Hilgenberg e Rob Muir, coppia che all'epoca stava lavorando alla sceneggiatura di un altro progetto della Circle 7, Monsters & Co. 2. I due inserirono una sequenza d'apertura simile a quella presente nella pellicola prodotta dalla Pixar.Herzfeld disse al riguardo che: «La Circle 7 si rivelò essere una pistola puntata alla testa dei "figli" della Pixar. Il gruppo di lavoro una volta mi disse "Noi eravamo lì solo per far paura alla Pixar al tavolo dei negoziati". Posso capire che siano amareggiati. Qualcuno ha preso i loro figli e gli ha affibbiato dei vestiti che non approvavano. Ma questo non significa che fossero dei brutti vestiti». La mossa, tuttavia, si rivelò controproducente quando Eisner lasciò la Disney nell'ottobre 2005. Nel 2006 la Disney acquistò con un'operazione da 7,4 miliardi di dollari (contro i 10 milioni pagati da Jobs nel 1986) la Pixar, diventando così il più grande studio d'animazione del mondo. Steve Jobs entrò nel consiglio di amministrazione della Disney, mentre Lasseter e Ed Catmull erano ora a capo del reparto animazione. Il rimpiazzo di Eisner Bob Iger affidò le sorti dello studio a Lasseter e Catmull, che fecero chiudere lo studio e tutti i progetti in via di sviluppo, compreso Toy Story 3. Dovettero anche decidere come utilizzare tutti i dipendenti della Circle 7. 140 artisti vennero ricollocati in altri reparti mentre i restanti trenta vennero lasciati senza lavoro. In maggio, Iger annunciò che Toy Story 3 sarebbe ripartito sotto la guida della Pixar.Nel 2006 uscì Cars - Motori ruggenti, primo film della Pixar dopo l'acquisizione dalla Walt Disney Company. Il film uscì in estate e a differenza dei suoi illustri predecessori venne accolta in modo piuttosto freddo da parte della critica americana. Tuttavia a fronte di un budget di 120 milioni di dollari, il film si rivelò un successo commerciale (soprattutto nel merchandising) e incasso ben 462 milioni di dollari in tutto il mondo e venne nominato all'Oscar come miglior film d'animazione. Questa volta però venne battuto da Happy Feet di George Miller e prodotto dalla Warner Bros Animation.
Nel 2007 uscì Ratatouille, diretto da Brad Bird; il film incassò ben 623 milioni di dollari in tutto il mondo contro i 150 milioni di dollari di budget e vinse l'Oscar come miglior film d'animazione.
Nel 2008 fu la volta di WALL•E, diretto da Andrew Stanton, che con un costo di 180 milioni di dollari e 533 milioni di dollari d'incasso delude le aspettative, ma grazie alla qualità del film, la Pixar vinse un altro Oscar come miglior film d'animazione e per la prima volta un film d'animazione ricevette una candidatura nella categoria miglior sceneggiatura originale.
Nel 2009, con l'uscita di Up, diretto da Pete Docter e che a fronte di 175 milioni di dollari di budget ottiene un incasso di 735 milioni di dollari, la Pixar vince un altro Oscar come miglior film animato e, per la prima volta dai tempi de La bella e la bestia, un film d'animazione riceve la candidatura agli Oscar come miglior film.
Nel 2010 esce Toy Story 3 - La grande fuga, di Lee Unkrich, che, a fronte dei 200 milioni di dollari di budget, incassa ben 1,66 miliardi di dollari in tutto il mondo e viene riconosciuto dalla stampa come il miglior film della trilogia tant'è che vince l'Oscar come miglior film d'animazione e riceve le nomination agli Oscar come miglior film e miglior sceneggiatura non originale. Vince anche l'Oscar per la migliore canzone originale.
Nel 2011 esce Cars 2, primo film Pixar bocciato dalla critica cinematografica. Il film tuttavia di fronte ai suoi 200 milioni di dollari di budget, si rivela nuovamente un buon successo al box office incassando 562 milioni di dollari in tutto il mondo, mentre il merchandising delle macchine giocattolo supera i 10 miliardi di dollari di vendite.
Nel 2012 esce Ribelle - The Brave, di Mark Andrews, che incassa ben 538 milioni di dollari a fronte dei suoi 185 milioni di budget. La pellicola viene lodata dalla stampa soprattutto per la sua ottima qualità grafica. Il film vince l'Oscar come miglior film d'animazione nel 2013.
Nel 2013 esce Monsters University, di Dan Scalon, che riceve critiche positive e incassa 743 milioni di dollari a fronte dei 200 milioni di dollari di budget. Tuttavia il film non ricevette alcuna candidatura agli Oscar.
Nel 2015 dopo un anno di assenza la Pixar torna al cinema con due film: Inside Out, di Pete Docter, presentato al Festival di Cannes 2015 e lodato dalla stampa, a fronte dei 175 milioni di dollari di budget incassa 857 milioni di dollari e vince l'Oscar come miglior film animato; e Il viaggio di Arlo, di Peter Shon, che però si rivela un flop dal momento che, costato 200 milioni di dollari, la pellicola incassa appena 333 milioni di dollari in tutto il mondo.
Nel 2016 esce Alla ricerca di Dory, diretto nuovamente da Andrew Stanton, costato 200 milioni di dollari, il quale si rivela essere campione di incassi con 1,28 miliardi di dollari in tutto il mondo, diventando il secondo film Pixar a superare il miliardo di incassi dopo Toy Story 3 - La grande fuga nel 2010.
Nel 2017 la Pixar rilascia altri due film: Cars 3 e Coco. Se il primo ha ricevuto critiche miste dalla stampa e un incasso di 383 milioni di dollari a fronte dei 150  milioni di dollari di budget, il secondo è stato lodato dalla critica e considerato da quest'ultima il miglior film della Pixar. Il film incassa ben 806 milioni di dollari in tutto il mondo a fronte dei 150 milioni di dollari di budget e vince numerosi premi e riconoscimenti, tra i quali il Golden Globe e successivamente l'Oscar come miglior film d'animazione.
RenderMan (letteralmente "uomo del rendering") è il software sviluppato e utilizzato dalla Pixar per i suoi film. È anche un plug-in compatibile con i più importanti software di animazione 3D come Maya. Render Man è uno dei motori di rendering più avanzati e versatili in circolazione, che crea immagini di grande qualità, molto ben considerato anche perché il suo sviluppo software è il frutto dell'esperienza diretta dei creatori con le necessità del cinema e dell'animazione più esigenti e professionali.
Toy Story - Il mondo dei giocattoli (Toy Story), regia di John Lasseter (1995)
A Bug's Life - Megaminimondo (A Bug's Life), regia di John Lasseter e Andrew Stanton (1998)
Toy Story 2 - Woody e Buzz alla riscossa (Toy Story 2), regia di John Lasseter, Lee Unkrich e Ash Brannon (1999)
Monsters & Co. (Monsters, Inc.), regia di Pete Docter, Lee Unkrich e David Silverman (2001)
Alla ricerca di Nemo (Finding Nemo), regia di Andrew Stanton e Lee Unkrich (2003)
Gli Incredibili - Una "normale" famiglia di supereroi (The Incredibles), regia di Brad Bird (2004)
Cars - Motori ruggenti (Cars), regia di John Lasseter e Joe Ranft (2006)
Ratatouille, regia di Brad Bird e Jan Pinkava (2007)
WALL•E, regia di Andrew Stanton (2008)
Up, regia di Pete Docter e Bob Peterson (2009)
Toy Story 3 - La grande fuga (Toy Story 3), regia di Lee Unkrich (2010)
Cars 2, regia di John Lasseter e Brad Lewis (2011)
Ribelle - The Brave (Brave), regia di Mark Andrews, Brenda Chapman e Steve Purcell (2012)
Monsters University, regia di Dan Scanlon (2013)
Inside Out, regia di Pete Docter, Ronnie del Carmen (co-regia) (2015)
Il viaggio di Arlo (The Good Dinosaur), regia di Peter Sohn (2015)
Alla ricerca di Dory (Finding Dory), regia di Andrew Stanton (2016)
Cars 3, regia di Brian Fee (2017)
Coco, regia di Lee Unkrich, Adrian Molina (co-regia) (2017)
Gli Incredibili 2 (Incredibles 2), regia di Brad Bird (2018)
Toy Story 4, regia di Josh Cooley (2019)
La Pixar, in quanto comproprietaria con la Disney dei diritti sui personaggi del film Toy Story, figura come coproduttore della serie animata della Disney Television Animation Buzz Lightyear da Comando Stellare (2000-2001). La Disney ne produsse da prima un film Buzz Lightyear da Comando Stellare - Si parte! (2000), e poi un telefilm di 62 episodi. Il film è stato distribuito anche indipendentemente per il mercato dell'home video, e inizia con una scena animata in CGI dalla Pixar contenente i personaggi del film Toy Story riuniti per guardare in tv lo show del loro amico Buzz Lightyear. Il resto della serie è in animazione tradizionale.
Con i personaggi di Toy Story la Pixar ha creato anche una serie di filmati originali chiamati Toy Story Treats e destinati a intervallare le trasmissioni del contenitore televisivo per ragazzi One Saturday Morning (oggi ABC Kids) in onda sulla ABC. In seguito questi video sono stati inseriti nelle edizioni in DVD di Toy Story (non in quelle italiane). In Italia sono andati in onda per un periodo su Disney Channel.
Dal film Cars è stata tratta una serie animata dal titolo Cars Toons, che amplia e approfondisce i personaggi e il mondo immaginario introdotti nel film. Ad esso seguirà un'ulteriore espansione dell'universo di Cars con lo spin-off Planes del 2013.
A seguito del successo di Toy Story 3, sono stati realizzati due speciali televisivi, Toy Story of Terror! (2013) e Toy Story: Tutto un altro mondo (2014), inseriti in un DVD uscito nel 2015.
DreamWorks Animation
John Ratzenberger, l'attore che dà la voce a Hamm nella saga di Toy Story, compare in tutti i film Pixar (nella versione italiana è sempre doppiato da Renato Cecchetto ad esclusione de Gli Incredibili doppiato da Ambrogio Colombo e Ribelle doppiato da Gabriele Martini).
Walt Disney Animation Studios
Walt Disney Pictures
Wikimedia Commons contiene immagini o altri file su Pixar Animation Studios
(EN) Sito ufficiale, su pixar.com.
Canale ufficiale, su YouTube.
Pixar Animation Studios, su CineDataBase, Rivista del cinematografo.
(EN) Pixar Animation Studios, su Internet Movie Database, IMDb.com.
(EN) Pixar Animation Studios, su MusicBrainz, MetaBrainz Foundation.
(EN) Pixar Animation Studios, su Enciclopedia Britannica, Encyclopædia Britannica, Inc.
Scheda sulla Pixar Animation Studios del Big Cartoon Database
Il software Render Man, su renderman.pixar.com.
Gli studios della Pixar su Google Maps, su maps.google.com.