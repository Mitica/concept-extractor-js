Il Foreign and Commonwealth Office, meglio conosciuto come Foreign Office o FCO, è un dicastero del Regno Unito responsabile della promozione degli interessi del Paese all'estero. A capo dell'FCO c'è un Segretario di Stato per gli Affari Esteri e del Commonwealth, meglio noto come Foreign Secretary.
L'FCO venne creato nel 1968, dopo aver unito il Commonwealth Office e il Foreign Office. il Commonwealth Office era nato nel 1966, dalla fusione tra il Commonwealth Relations Office e il Colonial Office; il Commonwealth Relations Office a sua volta era nato nel 1947, dalla fusione della Segreteria di Stato per gli Affari dei Domini (a sua volta staccato dal Colonial Office nel 1925) e l'India Office.
Il Foreign Office venne creato nel 1782 dall'unione della Segreteria di Stato per i Dipartimenti Meridionali e la Segreteria di Stato per i Dipartimenti Settentrionali, ognuno dei quali si occupava degli affari interni ed esteri delle rispettive aree del regno loro assegnate. I due dipartimenti si fusero così nel Foreign Office, mentre i rispettivi uffici per gli affari domestici vennero assegnati all'Home Office.
La carica del "Segretario di Stato per gli Affari Esteri" fu istituita nel 1782 nel corso della riorganizzazione degli organi di governo in seguito alla quale il segretario di stato del dipartimento settentrionale ed il segretario di stato del dipartimento meridionale divennero rispettivamente il Ministero degli interni (Home Office) ed il Ministero degli esteri (Foreign Office).
La carica del "Segretario di Stato per gli Affari Esteri e del Commonwealth" venne istituita nel 1968 quando le funzioni del Segretario di Stato per gli Affari Esteri ed le funzioni del Segretario di Stato per gli Affari del Commonwealth vennero riunite in un singolo ministero.
Il Segretario di Stato per gli Affari Esteri e del Commonwealth fa parte del Gabinetto del Regno Unito ed è una delle Alte cariche dello stato (Great Offices of the State). Sede di lavoro del Segretario è la sede del Foreign Office, ovvero Whitehall mentre le sue residenze ufficiali sono 1 Carlton Gardens a Londra e Chevening nel Kent.
il 2 dicembre, 2003, l'FCO annunciò otto priorità strategiche da perseguire nei successivi cinque/dieci anni. Nel suo primo documento strategico stabiliva:
Garantire la sicurezza globale dal terrorismo e dalle armi di distruzione di massa;
Proteggere il Regno Unito da immigrazione illegale, traffico di droga e dalle organizzazioni criminali internazionali;
Un sistema internazionale basato sul rispetto delle leggi, per prevenire e risolvere conflitti e dispute territoriali;
Promuovere un'effettiva politica di sicurezza europea di vicinato;
Promuovere gli interessi economici del Regno Unito in una aperta economia globale semprè più in via d'espansione;
Sviluppo sostenibile, sostenuto da democrazia, buona governance e diritti umani;
Sicurezza del Regno Unito e fornitura globale di energia;
Sicurezza e buon governo dei territori britannici d'oltremare.
Wikimedia Commons contiene immagini o altri file su Foreign Office
Sito ufficiale, su fco.gov.uk.
Sito ufficiale dei servizi dell'FCO, su fcoservices.gov.uk.
Servizio per l'immigrazione, su ukvisas.gov.uk. URL consultato il 4 settembre 2018 (archiviato dall'url originale il 5 luglio 2008).
i-uk (Portale coordinato dall'FCO), su i-uk.com.