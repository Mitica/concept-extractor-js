Il monte Dolent (3.820 m s.l.m.) è una montagna che si trova nella parte settentrionale delle Alpi del Monte Bianco nel massiccio Dolent-Argentière-Trient, tra i comuni di Courmayeur (Italia) e di Orsières (Svizzera).
Oltre che una nota cima piramidale, il monte viene anche considerato come triplice frontiera. In realtà, il punto dove si congiungono le tre linee di frontiera delle nazioni sulle quali si estendono le Alpi del Monte Bianco (Italia, Svizzera e Francia) si trova a 3.749 m di quota, a nord-ovest della cima principale.
Nei tre versanti del monte prendono forma rispettivamente tre ghiacciai: nel versante italiano il ghiacciaio di Pré de Bar, nel versante francese il ghiacciaio d'Argentiere e in quello svizzero il ghiacciaio del Dolent.
La prima ascensione fu compiuta il 9 luglio 1864 da Edward Whymper, Anthony-Adams Reilly, Michel Croz, Henri Charlet e Michel Payot.La prima scalata invernale fu invece fatta il 12 marzo 1911 da una cordata composta da G. Couchepin, O. Dehms, J. Sautier e R. Schanze con M. Crettez.
La via normale di salita alla vetta si svolge sul versante italiano partendo dal rifugio Elena e passando dal bivacco Fiorio. Dal bivacco si risale il ghiacciaio di Pré de Bar fino ad uscire sulla cresta finale che conduce in vetta.
I rifugi costruiti intorno al monte e che ne facilitano l'ascesa alla vetta sono:
rifugio Elena - 2062 m
bivacco Fiorio - 2.800 m
Cabane de l'A Neuve - 2761 m
rifugio d'Argentière - 2771 m
Renato Chabod, Lorenzo Grivel, Silvio Saglio e Gino Buscaini, Monte Bianco, vol. II, Guida dei Monti d'Italia, Milano, Club Alpino Italiano e Touring Club Italiano, 1968.
Wikimedia Commons contiene immagini o altri file su Monte Dolent
Descrizione su vienormali.it, su vienormali.it. URL consultato il 14 maggio 2011.
Il Mont Dolent su camptocamp.org, su camptocamp.org.
Immagini della salita per la via normale, su in-montagna.it.