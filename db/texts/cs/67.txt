Mariina skála nebo také Mariina vyhlídka (německy Marienfels) je pískovcový skalnatý kopec v Českosaském Švýcarsku. Nachází se severně nad obcí Jetřichovice a je vysoký 428 metrů nad mořem.
V roce 1856 nechal na vrcholku postavit Ferdinand Bonaventura, 7. kníže Kinský chatku, která sloužila jako pozorovatelna protipožárním hlídkám. V devatenáctém století také získal kopec své současné jméno, když byl pojmenován po Marii Anně Kinské, manželce majitele panství. Předtím nesl kopec jméno Velký Ostrý (německy Grosser Spitziger).
V roce 2005 chata na vrcholu shořela následkem nedbalosti návštěvníků, ale byla o rok později nahrazena chatou novou.
Lokalita je na území spravovaném CHKO Labské pískovce. Kolem skály vede z Jetřichovic mezinárodní dálková trasa E3 (dříve značená EB) určená pro pěší turisty, která dále pokračuje na Vilemíninu stěnu a Rudolfův kámen.
Obrázky, zvuky či videa k tématu Mariina vyhlídka ve Wikimedia Commons
Web České Švýcarsko
Web Libereckého kraje