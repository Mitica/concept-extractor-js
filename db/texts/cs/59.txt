Národní památník Mount Rushmore (oficiální název Mount Rushmore National Memorial), většinou jen zkráceně Mount Rushmore, je obrovské sousoší, které se nachází poblíž amerického města Keyston v Jižní Dakotě. Sochy byly vysekány přímo do žulového skalního masivu v letech 1927–1941 a zobrazují hlavy čtyř významných amerických prezidentů: George Washingtona (1732–1799), Thomase Jeffersona (1743–1826), Theodora Roosevelta (1858–1919) a Abrahama Lincolna (1809–1865).
Sousoší navrhl sochař Gutzon Borglum v roce 1927. V květnu roku 1941 zemřel a v práci pokračoval jeho syn. Kvůli vyčerpání veškerých financí se mu nepodařilo původní projekt, který představoval prezidenty až k pasu, dokončit. I tak stavba trvala 400 dělníkům více než 14 let. Hlavy samotné jsou vysoké 18 m.
Veškerá plocha památníku včetně návštěvnického centra a obrovského parkoviště zabírá 5,17 km² a nachází se v nadmořské výšce 1745 m. Každoročně jej navštíví okolo dvou milionů návštěvníků.
Nedaleko Mount Rushmore stojí druhá obří socha, která zpodobňuje indiánského náčelníka Splašeného koně. Navrhl ji sochař Korczak Ziolkowski na přání Siouxů, ale dílo stále není dokončeno. Socha byla objednána proto, aby připomínala velké hrdiny domorodých Indiánů, tedy jako určitou protiváhu Mount Rushmore.
Obrázky, zvuky či videa k tématu Mount Rushmore ve Wikimedia Commons
Galerie Mount Rushmore ve Wikimedia Commons
(anglicky) Oficiální web
Typická parodie Mount Rushmore