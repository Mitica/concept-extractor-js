Veliš (429 m n. m.) je vrch v okrese Jičín Královéhradeckého kraje, v turistickém regionu Český ráj. Leží asi 4 km jihozápadně od Jičína. Na severozápadním svahu leží obec Podhradí, v jejímž katastrálním území se vrch nalézá. Na jižním svahu leží stejnojmenná obec Veliš. Je to nejvyšší vrchol Jičíněveské pahorkatiny.
Je to výrazný nesouměrný kuželovitý neovulkanický suk, složený z pňových čedičových žil v subvulkanické brekcii, vzniklý vypreparováním odolnějších vulkanitů z coniackých vápnitých jílovců a pískovců. Nezalesněný vrch s vyššími východními a západními svahy je rozbrázděn úzkými hlubokými opuštěnými kamenolomy.Na úpatí všech stran vrchu rostou převážně ovocné stromy, na temeni tráva.Vrch Veliš se nachází v jihovýchodním zakončení Velišského hřbetu, jehož je nejvyšším vrcholem.Intenzivní těžba v kamenolomu probíhala v 19. století. S těžbou se skončilo v roce 1879 z důvodu zachování významnému trigonometrickému bodu (TB  17) - zděného observačního sloupu, který má status technické kulturní památky. Sloup stojí na jižní vrcholové partii oddělené lomovou propastí. Z vrcholu Veliše se nabízí krásný kruhový rozhled, zejména na Jičínsko, Český ráj, Kozákovský hřbet a Krkonoše.
Vrch náleží do celku Jičínská pahorkatina, podcelku Turnovská pahorkatina, okrsku Jičíněveská pahorkatina, podokrsku Velišský hřbet.
Na Veliši kdysi stával stejnojmenný, původně královský hrad, postavený pravděpodobně Václavem II. a písemně poprvé uváděný roku 1316. Z hradu se dodnes zachovaly jen velmi nepatrné pozůstatky, které jsou pevně spojeny s čedičovým základem vrchu, nejasně vyznačené přístupové cesty a terasovitě upravený jižní vrchol.
Na vrchol se dá dojít po odbočce žluté turistické značky z Jičína do Ostružna. Automobilem lze dojet z několika stran do Podhradí a odtud pěšky asi 400 metrů na vrchol.
Obrázky, zvuky či videa k tématu Veliš (Jičínská pahorkatina) ve Wikimedia Commons
Článek a fotogalerie na Stredovek.com