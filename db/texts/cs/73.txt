Lysá hora (německy Kahleberg) je vrchol ležící v Českého hřbetu, v Krkonoších. Výška hory činí 1344 m. Z Rokytnice nad Jizerou míří k vrcholu sedačková lanovka až do výše 1310 m, kde se nachází její horní stanice. Lanovka je v provozu pouze v zimním období. Při velmi dobré viditelnosti je Lysá Hora spolu s hřebenem Krkonoš k zahlédnutí i z Prahy z dálky 120 km.
Lysá hora se nachází zhruba 4 km severovýchodně od zimního střediska Rokytnice nad Jizerou. Jedná se o kupovitou horu s plochým vrcholem ležící na západě mezi vrcholem Plešivec a horou Kotel na východní straně. Samotný vrchol, na němž je upevněn geodetický bod, je pokryt klečovým porostem s občasnými holinami, kde se rozprostírají smilkové loučky se vzácnou květenou. V nižších polohách rostou poměrně zachovalé smrkové lesy.
Vzhledem k tomu, že přes samotný vrcholek hory nevede značená turistická cesta a nachází se v I. zóně KRNAP, je přístup na něj zakázán. Pod vrchol se lze tedy dostat v zimě lanovkou, od jejíž vrcholové stanice je vzdálen 200 metrů východním směrem. Dále vede na východ od horní stanice lanovky zimní běžecká cesta opatřená tyčovým značením.
Lanová dráha Rokytnice nad Jizerou - Lysá hora
Obrázky, zvuky či videa k tématu Lysá hora ve Wikimedia Commons
Lysá hora na Tisicovky.cz
Provozovatel lanové dráhy na Lysou horu