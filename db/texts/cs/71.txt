Biskupská kupa (889 m), někdy též Biskupská kopa (polsky Biskupia Kopa, německy Bischofskoppe), je kopec ležící 2,5 km severovýchodně od Zlatých Hor na česko-polské hranici. Je částí Zlatohorské vrchoviny a zároveň i nejvyšším bodem Hynčické pahorkatiny. Patří mezi vrcholy Koruny hor Polska. Na vrcholu kopce stojí nejstarší rozhledna v Jeseníkách.
Biskupská kupa byla od středověku hraniční horou. Od roku 1229 rozdělovala biskupství olomoucké a biskupství vratislavské, po slezských válkách panství Habsburků a Hohenzollernů a v současnosti leží na hranici České republiky a Polska. Česká strana vrcholu katastrálně přísluší k městu Zlaté Hory (okres Jeseník) a jihovýchodní svahy pod obec Petrovice (okres Bruntál).
Na Biskupskou kupu je možné dojít po zelené turistické značce ze Zlatých Hor. Na cestě dlouhé 4 km je ovšem nutno počítat s převýšením kolem 450 m. Mírnější přístup je po Naučné stezce sv. Roch z Petrových Bud. Přes Biskupskou kupu vede také modrá značka z Petrovic k hraničnímu přechodu Zlaté Hory (leží na ní i zřícenina hradu Leuchtenštejn) a červená pohraniční značka. Vzhledem ke vstupu České republiky i Polska do Schengenského prostoru je pohyb po hranici volný.
Z vyhlídkové terasy rozhledny se nabízí pohled na rovinaté Polsko, město Zlaté Hory, hřebeny Hrubého Jeseníku s nejvyšší horou Pradědem i nedalekou rozhlednu Zlatý Chlum. Ochoz je opatřen několika šipkami ukazujícími na význačné body.
MATELA, Matěj. Hora vonící medvědím česnekem a historií – Biskupská kupa nad Zlatými Horami. In: KROK – Kulturní revue Olomouckého kraje. (2017)., Roč. 14, č. 4, s. 56–59. ISSN 1214-6420. [1]
JOANIDIS, Sotiris. Zlaté Hory v Jeseníkách – letopisy. Rejvíz: RULA, 2004. 560 s, ISBN 80-902929-4-1.
Obrázky, zvuky či videa k tématu Biskupská kupa ve Wikimedia Commons
Rozhledna Biskupská kupa
Rozhledna Biskupská kupa - eJeseníky.czV tomto článku byl použit překlad textu z článku Biskupia kopa na polské Wikipedii.