Broad Peak (baltí Faichan Kangri) je dvanáctá nejvyšší hora světa a čtvrtá nejvyšší hora v Pákistánu. Broad Peak je součástí masívu Gašerbrum, který se nachází na hranici mezi Pákistánem a Čínou v pohoří Karákóram. Vrchol je vzdálen asi 8 km od druhé nejvyšší hory světa K2.
Hora nejdříve dostala od členů Godwin-Austenovy expedice jméno K3 jako další v pořadí po naproti stojící K2. Později si zeměpisci všimli, že vrcholová část měří půl druhého kilometru, a inspirovalo je to k přejmenování hory na Broad Peak, tedy anglicky Široký štít. Název Phalčan Kangri, pod kterým se hora objevuje i v českých pramenech, je doslovným překladem téhož do jazyka baltí; domorodci však dávají přednost názvu Fajčan Kangri, obvykle přepisovanému Faichan Kangri. Čínský název 布洛阿特峰 (pinyin Bùluòātè fēng, český přepis Pu-luo-a-tche feng) je už jen fonetickým přepisem anglického Broad, plus překlad slova peak (štít, fēng). Pro Číňany se tedy hora jmenuje Štít Broad.
Broad Peak má tři vrcholy – hlavní (8051m), centrální (8016m) a severní (7550m). Z vrcholů spadají čtyři stěny – jihozápadní kulminující na hlavním vrcholu, severozápadní lemovaná všemi vrcholy hory, severovýchodní spadající ze severního a centrálního vrcholu a východní kulminující na centrálním a hlavním vrcholu.
První neúspěšný pokus o výstup zkusila německá expedice v roce 1954 v JZ stěně.
1957 – Poprvé vrchol této hory zdolali 9. června 1957 Fritz Wintersteller, Marcus Schmuck, Kurt Diemberger a Hermann Buhl (Buhl v 1.táboře), jediní členové rakouské horolezecké expedice. Jejich malá výprava se obešla bez kyslíkových přístrojů i bez podpory domorodých výškových nosičů, čímž o mnoho let předběhla vývoj horolezeckých expedic na osmitisícovky. Během prvního pokusu Rakušané vystoupili na předvrchol (Rocky Summit, 8035m) v domnění, kde zjistili, že skutečný vrchol hory je o 300m dál (ale pouhých 16m výše). Sestoupili a o týden později celý výstup zopakovali až na hlavní vrchol. Jejich výstup se stal klasickou nejpoužívanější cestou k vrcholu. Vede západním žebrem.
1975 – Polská expedice vystupuje poprvé na centrální vrchol hory. Jejich výstup sledoval klasickou trasu Rakušanů až pod sedlo mezi vrcholy. Pět horolezců vystoupilo na vrchol, ale tři z nich se zabili pádem během sestupu.
1982 – druhý a třetí výstup na hlavní vrchol se daří nejprve dvojici Jerzy Kukuczka a Wojciech Kurtyka a později Reinholdu Messnerovi se dvěma pákistánskými horolezci (Sher Khan a Nazir Sabir). Obě družstva postupovala alpským stylem klasickou cestou. Kukuczka s Kurtykou měli povolení k výstupu na K2, ale v permitu bylo napsáno, že z aklimatizačních důvodů mohou vystoupit na některé další nižší hory. Vzhledem k tomu, že všechny ostatní hory v Karakoramu jsou nižší než K2, vyložili si oba Poláci znění permitu po svém a během tří dnů podnikli rychlý výstup na Broad Peak. Na sestupu potkali Messnera s Pákistánci, který později taktně pomlčel o jejich výstupu.
1983 – Polky Krystyna Palmowska a Anna Czerwinska podnikly první čistě ženský výstup alpským stylem na osmitisícovku. Postupují klasickou cestou, výstup ukončují na předvrcholu hory (8035m).Ve stejné době Ital Renato Casarotto podniká sólo prvovýstup obtížným severním pilířem na severní vrchol hory (7550m) alpským stylem.
1984 – Jerzy Kukuczka a Wojciech Kurtyka se vrací k Broad Peaku a podnikají traverz všech tří vrcholů hory alpským stylem. Vystupují novou cestou SZ stěnou na severní vrchol (2.výstup), z něj pokračují na jih přes centrální vrchol (2.výstup) k hlavnímu (celkově 5.výstup) a sestupují opět novou cestou JV hřebenem. (Přechod všech vrcholů hory zopakovali trasou Poláků ještě Japonci Toru Hattori, Toshiyuki Kitamura a Masafumi Todaka v roce 1995 a Španělé Alberto Iñurrategi, Juan Vallejo a Mikel Zabalza po výstupu S pilířem v roce 2010).Ve stejné době Krzysztof Wielicki podniká jednodenní sólovýstup klasickou cestou za 22 hodin. Podobným způsobem zlézají Broad Peak i Benoit Chamoux v roce 1986 a Göran Kropp v roce 1994 (za 18,5 hodiny).
Kurt Diemberger vystupuje na Broad Peak podruhé po 27 letech od vlastního prvovýstupu.
1992 – Španělsko-italská expedice zlézá SV hřeben hory k centrálnímu vrcholu.
1994 – Mexičan Carlos Carsolio otevírá novou trasu na Broad Peak Z žebrem a levou částí JZ stěny sólovýstupem.
2005 – Kazaši Sergej Samoilov a Děnis Urubko otevírají cestu JZ stěnou.
2008 – Rusové Valerij Babanov a Viktor Afanasiev zlezli další obtížnou cestu v SZ stěně vlevo od klasické trasy. Postupovali alpským stylem.
2013 – 5. března Maciej Berbeka, Adam Bielecki, Tomasz Kowalski and Artur Malek z Polska dokončují první úspěšný zimní výstup na Broad Peak (klasickou cestou). Tomuto výstupu předcházela řada neúspěšných pokusů. Sám Berbeka už v roce 1988 vystoupil v zimě na předvrchol hory (8027m), ale následujících 25 let se nikomu jinému nepodařilo překonat závěrečný hřeben hory. Berbeka a Kowalski zemřeli během sestupu z vrcholu – oficiálně 6.3.2013.
(všechny klasickou rakouskou cestou)
1986 – Josef Rakoncaj
2003 – Martin Minařík, Radek Jaroš, Petr Mašek
2005 – předvrchol tzv. Rocky Summit (8 035 m) – Roman Langr, Kamil Bortel
2007 – Zdeněk Hrubý, Radim Slíva a Pavol Lupták
2012 – Zuzana Hofmannová, při sestupu zahynula
2014 – Libor Uher, Marek Novotný
2018 – Jan Matiášek
Seznam nejvyšších hor světa
Galerie Broad Peak ve Wikimedia Commons
Obrázky, zvuky či videa k tématu Broad Peak ve Wikimedia Commons
Broad Peak 2012 na Vrcholeni.cz
Broad Peak na Peakware.com
Traverz Broad Peaku na 7summits-adventure.com