Kokosový ostrov (španělsky Isla del Coco) je ostrov v Pacifiku, který se nachází přibližně 550 km od kostarického pobřeží. Administrativně je součástí provincie Puntarenas. První Evropan, který objevil ostrov, byl v roce 1526 Juan Cabezas. Jediné lidské osídlení ostrova je stanice Guardaparques Wafer, který se nachází na severu ostrova v zátoce Bahía Wafer. Plavba lodí na ostrov z kostarické pevniny trvá přibližně 36 hodin.
Celý ostrov spolu s okolním mořem je součástí Národního parku Kokosový ostrov.
Národní park zde byl zřízen kvůli unikátní fauně a floře jak na samotném ostrově, tak v okolních vodách. Park má rozlohu 199 790 hektarů, z toho ostrov zaujímá „pouze“ 2 385 ha.
Kokosový ostrov je jediný ostrov ve východním Pacifiku, který je porostlý tropickým deštným lesem, navíc v nejvyšších partiích ostrova roste i mlžný les. Vznikl vulkanickou činností, leží na Kokosové tektonické desce. Pro svoji geografickou odlehlost od amerického kontinentu se na ostrově vyvinulo mnoho endemitů (70 endemických druhů rostlin, 64 druhů hmyzu). Oceán okolo ostrova je domovem pro mnoho ryb, kytovců a korálů.
Na ostrově byly ukryty tři významné poklady. Po roce 1685 ukryl korzár Edward Davis poklad po přistání lodi Batchelor's Delight v zátoce Chatham. V roce 1819 ukryl poklad na ostrově pirát Benito Bonito na lodi Relampagos. Třetím pokladem ukrytým na ostrově je Limský poklad, který na lodi Mary Dyer přivezl a ukryl v roce 1821 skotský kapitán William Thompson.
Platt Cameron, Wright John, Ostrovy pokladů, Kokosový ostrov, Columbus Praha, 1995 ISBN 80-901727-8-4
Obrázky, zvuky či videa k tématu Kokosový ostrov ve Wikimedia Commons
(anglicky) Kokosový ostrov na www.worldwildlife.org
(anglicky) Kokosový ostrov na www.nationalgeographic.com