Creedence Clearwater Revival (často zkracováno jako CCR) byla americká rocková skupina, která existovala od prosince 1967 do června 1972.
Skupinu tvořili sólový zpěvák, kytarista a textař John Fogerty, jeho bratr a doprovodný kytarista Tom Fogerty, baskytarista Stu Cook a bubeník Doug Clifford. Jejich hudební styl zahrnoval rock and roll i rock. Navzdory jejich původu ze sanfranciského zálivu, jsou někdy zmiňováni jako skupina, která ovlivnila jižanský rock.
CCR jsou stále hráváni v rozhlasových stanicích po celém světě a často figurují v různých médiích.
Skupina prodala 26 milionů alb jen v samotných Spojených státech. CCR byli v roce 1993 uvedeni do Rock and Roll Hall of Fame a časopisem Rolling Stone byli zařazeni na 82. místo v seznamu 100 největších interpretů všech dob.
John Fogerty, Doug Clifford a Stu Cook (všichni ročník 1945) se potkali na střední škole v El Cerrito, Contra Costa County, v Kalifornii, kde začínali hrát instrumentálky a „odrhovačky z hracích skříní“ pod názvem The Blue Velvets. Toto trio též doprovázelo Johnova staršího bratra Toma Fogertyho na jeho živých vystoupeních a při nahrávání ve studiu. V roce 1964 skupina podepsala smlouvu s Fantasy Records, nezávislou jazzovou nahrávací společností, která v té době sídlila v San Francisku.
Velmi úspěšné debutové album obsahovalo vlastní skladby vedoucího J. Fogertyho i rockové evergreeny, stylově přinášelo bezprostřední a přímočarý rock s výrazným a syrovým zpěvem i sólovou kytarou. Skupina vydala v následujících letech řadu hitů, v nichž se plně rozvinul Fogertyho autorský talent; některé z nich se staly součástí rockové klasiky (např. Proud Mary v repertoáru Tiny Turnerové). Kolem roku 1970 kariéra skupiny vrcholila, později došlo mezi členy k napětí, což vedlo k odchodu T. Fogertyho a k definitivnímu rozchodu v roce 1972. V témže roce natočil J. Fogerty své první sólové album, na němž sám nahrál všechny nástroje i vokály a které také zaranžoval a produkoval. Deska měla poněkud mystifikující název Blue Ridge Rangers a stylově čerpala z country.
John Fogerty – zpěv, sólová kytara
Tom Fogerty – doprovodná kytara
Stu Cook – baskytara
Doug Clifford – bicí
Creedence Clearwater Revival, červen 1968
Bayou Country, leden 1969
Green River, srpen 1969
Willy and the Poor Boys, listopad 1969
Cosmo's Factory, leden 1970
Pendulum, prosinec 1970
Mardi Gras, 1972
Live In Europe, 1974
Creedence Country
Live in Europe
Creedence Clearwater Revival – Chronicle volume one
Creedence Clearwater Revival – Chronicle volume two
Creedence Gold, 1972
More Creedence Gold, 1973
Obrázky, zvuky či videa k tématu Creedence Clearwater Revival ve Wikimedia Commons
CCR Fanpage
Creedence-Online