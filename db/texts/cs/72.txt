Komáří hůrka (807,4 m), německy Mückenberg, Mückentürmchen, je hora, na kterou vede sedačková lanovka z Bohosudova, významného poutního místa nacházející ho se poblíž Teplic. Vrchol je významná dominanta hřebenu Krušných hor.
Hora tvořená muskovit-biotitickou ortorulou s žilami granitového porfyru je význačným bodem geomorfologického okrsku Cínovecká hornatina (ve starším členění byla nejvyšším bodem tehdejší Nakléřovské vrchoviny). Má zaoblený vrchol a nesymetrické svahy se skalními útvary vytvořenými procesy zvětrávání.Důlní činnost zanechala ve zdejší krajině nesmazatelné stopy. Komáří hůrka pod svým povrchem ukrývá řadu starých štol a v celém svahu pod ní je možné objevit pinky, zavalené doly a jiné pozůstatky po důlní činnosti. Pro horníky byla na vrcholku postavena zvonice, odkud se do kraje oznamoval začátek a konec pracovní doby.
Na vrcholu stojí hotel s charakteristickou věží, podle které se místo nazývá také Komáří vížka. U hotelu je parkoviště zhruba pro deset automobilů. Vede k němu asfaltová silnice jako odbočka spojky mezi Horní Krupkou a Fojtovicemi.
V okolí se též během března konají tradiční závody psích spřežení, jako na jednom ze dvou míst v Krušných horách. Tím druhým místem je okolí obce Sněžník.
Obrázky, zvuky či videa k tématu Komáří hůrka ve Wikimedia Commons