Králický Sněžník, zastarale také Kladský Sněžník (polsky Śnieżnik Kłodzki, německy Glatzer Schneeberg nebo Grulicher Schneeberg, zastarale také Spieglitzer Schneeberg nebo Grosser Schneeberg) je nejvyšší vrchol (1424 m) stejnojmenného pohoří, třetího nejvyššího v České republice, nacházejícího se na státní hranici s Polskem, v délce zhruba 16 km táhnoucí se od města Králíky po Kladské sedlo. Jedná se o čtvrtý nejvyšší vrchol Koruny hor Polska a o nejvyšší bod okresu Ústí nad Orlicí i celého Pardubického kraje. Z vrcholové kupole výrazně modelované mrazovým zvětráváním vybíhá pět dílčích rozsoch.
Název hory vyplývá z dlouhého zimního období − sněhová pokrývka vydrží na vrcholu až 8 měsíců v roce.
Několik desítek metrů pod vrcholem na jižním svahu hory pramení Morava, je zde vyvinut kar s lavinovou drahou. Padající laviny zde zabraňují vzniku lesa, proto klín bezlesí sahá hluboko do pásma smrčin. Níže pod vrcholem (trojmezní kámen) je nejsevernější bod historické česko-moravské hranice.
Hora Králický Sněžník tvoří v rámci pohoří samostatný geomorfologický okrsek zvaný Hornomoravská hornatina. Hranice se sousedními okrsky je vymezena přilehlými údolími a sedly. Sedlo mezi Králickým a Malým Sněžníkem je hranicí s Malosněžnickým hřbetem, sedlo mezi Králickým Sněžníkem a Stříbrnickou je hranicí s Podbělským hřbetem.
Hora leží na hlavním evropském rozvodí. Řeka Morava spolu s několika přítoky odvádí vody z jižní části hory do Černého moře. Severní (polská) část hory patří do úmoří Baltského moře, v oblasti hory pramení několik potoků, např. Kamienica, Kleśnica, Wilczka aj.
Horní partie Králického Sněžníku (nad 1350 m n. m., v lavinové dráze i níže) tvoří hole s typickou subalpínskou vegetací. Asi 500 m od vrcholu se nalézají Vlaštovčí kameny – soustava skalních srubů s kamenným mořem na úpatí. Nižší partie hory (pod 1350 m n. m.) pokrývají převážně horské třtinové smrčiny. Více o vegetaci a zoologii hory viz NPR Králický Sněžník.
Na vrcholu Králického Sněžníku nejsou v současnosti žádné stavby. Na samém vrcholu v minulosti stála rozhledna (postavena v roce 1899) a několik set metrů pod vrcholem také Lichtenštejnova chata (postavena v roce 1912). Obě stavby však byly začátkem 70. let 20. století zbořeny a v současnosti zde spatříme jen ruiny rozhledny (pahorek kamenů) a základy boudy. Nalézá se zde trojmezní kámen Českého království, Moravského markrabství a Kladského hrabství, který je kousek pod vrcholem, a u základů zbořené chaty je soška slůněte. Žulová plastika byla postavena roku 1932 jako upomínka na desáté výročí vzniku uměleckého spolku Jescher.
V posledních letech se uvažuje o znovupostavení rozhledny. Na polské straně hory (nikoliv však na vrcholu) stojí bouda zvaná Schronisko PTTK „Na Śnieżniku“. Na české straně stojí v nižších polohách hory 2 malé dřevěné boudy Sněžná chata a Františkova chata. Níže ve výšce 890 m n. m. byla postavena v roce 1928 panem Jungmannem Chata Návrší, původní název Sennhüttenbaude (U salašních bud).
Celá česká část hory patří do NPR Králický Sněžník, která byla vyhlášena v roce 1990 o rozloze 1694,67 ha. Je také součástí navrhované evropsky významné lokality Králický Sněžník soustavy Natury 2000. Naopak hora nepatří do Ptačí oblasti Králický Sněžník. Na polské straně je vyhlášen rezerwat przyrody Śnieżnik Kłodzki a také je zde navržena evropsky významná lokalita Natury 2000.
Rozhledna na Králickém Sněžníku
Schronisko PTTK „Na Śnieżniku“
Lichtenštejnova chata na Sněžníku
Obrázky, zvuky či videa k tématu Králický Sněžník ve Wikimedia Commons
NPR Králický Sněžník na Sneznik.cz
NPR Králický Sněžník na Env.cz
Králický Sněžník na webu o státních hranicích a pohraniční turistice
galerie fotografií z NPR Králický Sněžník
Geodetické údaje trigonometrického bodu
Popis turistického přechodu masivu Králického Sněžníku
Zimní přechod hřebene Králického Sněžníku (cestopis) na Hrebenovky.com