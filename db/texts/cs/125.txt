The Yardbirds je britská rocková skupina, ve které začínali svou kariéru tři z nejznámějších rockových kytaristů: Eric Clapton, Jeff Beck a Jimmy Page. Bluesově orientovaná skupina, jejíž zvuk se vyvinul do experimentálního pop-rocku, měla řadu hitů včetně “For Your Love”, “Over, Under, Sideways, Down” a “Heart Full Of Soul”. Byli spojovníkem mezi britským R&B a psychedelickým rockem.
Yardbirds byli průkopníky v téměř každé kytarové inovaci 60. let, kterými byly různé boxy na deformaci zvuku, využití zpětné vazby a podobně.
Pojem "Yardbird" je na jihu Spojených států používán pro kuře (drůbež) a je též slangovým výrazem pro slovo "vězeň".
The Yardbirds vznikli v květnu 1963 a do širšího povědomí se dostali již v září téhož roku, kdy jako stálá kapela nahradili v Crawdaddy Club v té době stoupající hvězdu britského rock 'n' rollu The Rolling Stones. Sestavu tvořili hráči: Keith Relf (harmonika, zpěv – mimo jiné astmatik a pouze s jednou plící), Top Topham (lead-kytara), Chris Dreja (rhytm-kytara), Paul Samwell-Smith (baskytara), Jim McCarty (bicí) a jejich repertoár tvořily především skladby velikánů blues jako byl např. Muddy Waters nebo Howlin‘ Wolf. Nicméně rodiče tehdy teprve patnáctiletého sólového kytaristy Tophama nesouhlasili s tím, aby ukončil studia na umělecké škole a věnoval se pouze hudbě, což vyústilo v jeho odchod v říjnu 1963. Na jeho místo nastoupil osmnáctiletý Eric Clapton.
The Yardbirds se rychle zdokonalovali a především chemie mezi Claptonovými sóly a bluesovou harmonikou Keith Relfa zaujala producenta Giorgia Gomelského (mimo jiné byl tím, kdo objevil výše zmíněné Rolling Stones). Ten jim zajistil kontakt s nahrávací společností, což vedlo k vydání prvního alba s názvem Five Live Yardbirds, která bylo sice nahráno živě a přineslo živelné blues, ale komerčně zcela propadlo.
Zajímavou epizodou byla spolupráce s bluesmanem Sonny Boy Williamsonem II, který si Yardbirds oblíbil a absolvoval s nimi dokonce turné. Další spolupráci učinila přítrž až jeho nemoc a smrt.
S blues tedy Yardbirds neuspěli. Úspěch však přinesla popová skladba Grahama Gouldmana (mimo jiné pozdější člen kapely 10cc) s názvem For You Love. S blues nic společného neměla, ale hit byl na světě. Yardbirds však svým příklonem k popu velmi rozladili Claptona, který skladbu nesnášel natolik, že kapelu v roce 1965 opustil a zamířil do doprovodné kapely Johna Mayalla.
Ke spolupráci byl pozván tehdy již proslulý studiový kytarista Jimmy Page, který ale nechtěl vyměnit svoje jisté místo ve studiu za kapelu s nejistou budoucností. Místo sebe doporučil svého kamaráda, kterým byl kytarista Jeff Beck, s jehož angažmá problém nebyl.
Kapela se rozhodla expandovat i na americký trh, kam uvedla dvě desky s názvy For Your Love a Having a Rape Up (obě 1965). Obě dvě však kompilovaly starší i novější materiál, a tak si na regulérní desku fanoušci museli počkat až roku 1966. Nesla název The Yardbirds, ale známější je pod názvem Roger the Engineer podle postavičky, která je na jejím obalu (v USA vyšla pozměněna s názvem Over, Under, Sideways Down). Beckův vliv byl nepřeslechnutelný mimo jiné i díky jeho experimentování s kytarovým zvukem a kapela se v konečném důsledku odklonila od popu směrem k undergroundu.
Krátce po dokončení alba se Samwell-Smith rozhodl, že už v kapele fungovat nechce a bude se věnovat pouze úloze producenta. Muselo tak dojít k další reorganizaci kapely a basy se (možná poněkud překvapivě) chopil Jimmy Page. Bylo to jen dočasné řešení do doby, než se Dreja přeorientuje z kytary na basu. Když se tak stalo, v Yardbirds vedle sebe stáli sóloví kytaristé Beck a Page. Z období kytarových bitev obou interpretů pochází především psychedelický singl Happening Ten Years Ago. V tomto složení se kapela také objevila v kultovním filmu režiséra Antonioniho Zvětšenina. Ve finále scény rozmlátí Jeff Beck svoji kytaru na padrť.
Oba špičkoví kytaristé vedle sebe vydrželi jen cca 4 měsíce. Jejich vzájemná nevraživost a problémy způsobované Beckovým perfekcionismem a výbušnou povahou vyvrcholily jeho odchodem v říjnu 1966.
Komerční úspěch byl v té době už minulostí, protože Page pokračoval v experimentátorském stylu Becka a hitparády na novátorské hraní smyčcem přes struny (později jeden z hlavních prvků koncertů Led Zeppelin), zvědavé nebyly. Kapela ještě vydala poslední desku, psychedelickou Little Games, která však nezaznamenala komerční úspěch. Následně se Yardbirds zcela zapletli do kolotoče drogových problémů a hudební schizofrenie, protože nahrávací společnosti je nutily vydávat popové hity, ale koncerty byly plné experimentálních a improvizovaných pasáží.
V lednu roku 1968 vyšel Yardbirds poslední singl, ale kapela se rozpadla z důvodu rozdílného směřování svých členů už na konci roku 1967. Materiál z tohoto období ještě vyšel na desce Live Yardbirds! Featuring Jimmy Page, což však byla snaha společnosti Epic vydělat na kapele ještě nějaké peníze. Nicméně absence smlouvy a právní kroky Page vůči Epicu jakýkoli úspěch této desky zhatily.
Smluvně podložené ale bylo turné po Skandinávii. Page to řešil najmutím nových hudebníků, kteří s ním toto turné odehráli stále pod názvem Yardbirds. Page chtěl s nimi dále pokračovat pod hlavičkou Yardbirds, ale právní tahanice s Drejou mu tento název znemožnily používat. Page a jeho noví spoluhráči: Robert Plant, John Paul Jones a John Bonham tak mění název kapely na Led Zeppelin.
Keith Relf také hudebně pokračoval, a to s uskupením s názvem Armaggedon, ale v roce 1976 zemřel, když ho zabil elektrický proud z neuzemněného aparátu v jeho domě.
McCarty, Samwell-Smith, Dreja, Page a Beck se setkali v krátce fungujícím uskupení Box of Frogs v 80. letech, které mělo spíše revivalový charakter. K znovufungování kapely pod názvem Yardbirds došlo až v roce 1992, kdy Dreja a McCarty angažovali zpěváka Johna Idana a začali znovu koncertovat, což jim vydrželo přes různé změny v sestavách až dodnes.
V roce 1992 byli The Yardbirds uvedeni do Rock and Roll Hall of Fame.
John Idan – basová kytara, sólový zpěv (1992-2009), sólový zpěv, doprovodná kytara, sborový zpěv (2015-dosud)
Johnny A. - sólová kytara (2015-dosud)
Kenny Aaronson - basová kytara (2015-dosud)
Myke Scavone - harmonika, perkusy (2015-dosud)
Billy Boy Miskimmin - harmonika, perkusy (2003-2008, 2016-dosud)
Jim McCarty - bicí, sborový zpěv (1963-1968, 1982-1983, 1992-dosud)
Five Live Yardbirds UK: Columbia 33SX1677, 1964; US, zrušeno: Epic LN-24201/BN-26201
For Your Love (US-kompilace) – Epic LN-24167/BN-26167, červenec 1965, US #96
Having a Rave Up with The Yardbirds (US-kompilace) – Epic LN-24177/BN-26177, listopad 1965, US #53
Sonny Boy Williamson and The Yardbirds Fontana TL 5277, leden 1966, znovuvydáno 2003
The Yardbirds - Columbia, červenec 1966 (eponymní britské album a.k.a. Roger the Engineer)
The Yardbirds Greatest Hits (US) – Epic LN-24246/BN-26246, duben 1967, US #28
Blow Up – MGM 4447, květen 1966 – US #192
Little Games (US) – Epic LN-24313/BN-26313, srpen 1967, US #80
The Yardbirds/Featuring Performances By Jeff Beck, Eric Clapton, Jimmy Page (US) – Epic EG-30135, říjen 1970, US #155
Live Yardbirds: Featuring Jimmy Page (US) – Epic E-30615, 1971
Live Yardbirds: Featuring Jimmy Page (US) – Columbia Special Products P-13311, 1976
Blue Eyed Blues – 1972
Afternoon Tea – Rhino RNDF-253, 1982Sestava Jeffa Becka se Samwellem-Smithem
BBC Sessions – 1999
Cumular Limit – 2000
Ultimate! – 2001
Blueswailing July '64 (Live) – 2003
Birdland – 2003
Yardbirds Reunion Jam Vol II – 2006 (Mooreland St Records http://www.yardbirds.us)
Live At B.B. King Blues Club – 2007 (Favored Nations http://www.favorednations.com)
Obrázky, zvuky či videa k tématu The Yardbirds ve Wikimedia Commons