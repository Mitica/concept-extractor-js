Port Vila je hlavní a největší město tichomořského ostrovního státu Vanuatu. Město leží na západní straně ostrova Éfaté v provincii Shefa. Počet obyvatel města je přibližně 40 000. Port Vila je ekonomickým, politickým, dopravním a kulturním střediskem republiky.
V Port Vile je mezinárodní letiště Bauerfield a významný přístav. Sídlí zde parlament, vláda a prezident Vanuatské republiky. Město je sídlem Hospodářské a sociální komise pro Asii a Tichomoří.
Oblast města byla osídlena již před začátkem letopočtu Melanésany. Roku 1606 zde přistáli první Evropané pod vedením Pedra Fernandese de Queiróse. Během druhé světové války zde byla americká a australská letecká základna.