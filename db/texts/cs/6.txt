Versailles je město v západní části metropolitní oblasti Paříže ve Francii v departmentu Yvelines a regionu Île-de-France, světově proslulé svým stejnojmenným zámkem a parkem, zapsanými na seznamu UNESCO. Od centra Paříže je vzdálené 17,1 km.
Jedná se o luxusní a prosperující část pařížské aglomerace a důležité administrativní a soudní centrum.
Sousední obce: Vaucresson, Marnes-la-Coquette, Ville-d'Avray, Viroflay, Vélizy-Villacoublay, Jouy-en-Josas, Buc, Guyancourt, Saint-Cyr-l'École, Bailly, Rocquencourt a Le Chesnay.
Versailles bylo založeno v 11. století, ale nezbylo z něj prakticky nic - vše bylo zničeno a rozebráno za účelem nové plánované zástavby z vůle krále.
V roce 1038 by se našel název Versalliis, roku 1075 už Versalias, 1308 Versaliae a od roku 1370 je to definitivně Versailles.
Na začátku 17. století si v něm Ludvík XIII. postavil malý lovecký zámeček. Jeho syn Ludvík XIV. se roku 1668 rozhodl na místě postavit svou královskou rezidenci Versailles, která se stala symbolem jeho vlády i absolutistické moci, která se zde soustředila mezi lety 1682 a 1789, tedy do vypuknutí Velké francouzské revoluce. Poté, co Versailles ztratilo statut královského města, stalo se hlavním městem departmentu Seine-et-Oise (1790) a následně pak Yvelines (1968). Dne 29. listopadu 1801 zde byla zřízena versailleská diecéze. Vláda, poslanci a senátoři se i nadále scházejí na kongresu ve Versailles, má-li být pozměněna francouzská ústava.
Okolo zámku postupně začalo vznikat město, které se údajně stalo se svým územním plánem inspirací pro Washington. Dnes město bohatne zejména díky službám a turismu. Sídlí zde také univerzita Université Versailles-Saint-Quentin (UVSQ).
Ve Versailles byla také podepsána dohoda známá jako Pařížská smlouva, která ukončila americkou válku za nezávislost v roce 1783. 1. července 1815 blízko Versailles proběhla bitva mezi Prusy a Francouzi. Po první světové válce zde probíhala mírová jednání s Německem.
Město je spojeno s centrem Paříže linkou příměstské železnice RER C, také zde probíhá železniční trať spravovaná společností SNCF.
Město protíná také několik cyklostezek v celkové délce 65 km. Cyklistům přejí i zóny s maximální povolenou rychlostí 30 km/hod.
Podle sčítání v roce 2012 je počet obyvatel města 85 424, což je oproti maximálnímu počtu 94 145 obyvatel z roku 1975 pokles.
Počet obyvatel
Filip V. Španělský (1683 – 1746), španělský král, druhý syn Grand Dauphina
François Quesnay (1694 – 1774), ekonom a lékař
Ludvík XV. (1710 – 1774), francouzský král
Jean-Antoine Houdon (1741 – 1828), sochař období klasicismu
Louis Berthier (1753 – 1815), slavný napoleonský velitel, maršál Francie, kníže z Neuchâtelu, kníže z Wagramu a vévoda z Valanginu
Ludvík XVI. (1754 – 1793), francouzský král
Ludvík XVIII. (1755 – 1824), francouzský král
Karel X. (1757 – 1836), francouzský král
Marie Terezie Bourbonská (1778 – 1851), Madame Royale, vévodkyně z z Angoulême, dcera francouzského krále Ludvíka XVI. a Marie Antoinetty
Gaspard Gourgaud (1783 – 1852), napoleonský generál
Ludvík XVII. Francouzský (1785 – 1795), francouzský král
Stéphanie de Beauharnais (1789 – 1860), adoptivní dcera Napoleona Bonaparte a velkovévodkyně bádenské
Ferdinand Lesseps (1805 – 1894), diplomat a podnikatel, budovatel suezského průplavu
François Achille Bazaine (1811 – 1888), maršál
Jules Antoine Lissajous (1822 – 1880), matematik
Jacques Hadamard (1865 – 1963), matematik
Jean-François Lyotard (1924 – 1998), filosof
Stéphane Audranová (* 1932), herečka
Julie Halardová-Decugisová (* 1970), bývalá tenistka
Nicolas Anelka (* 1979), fotbalista
Canberra, Austrálie
Gießen, Německo
Gyeongju, Jižní Korea
Nara, Japonsko
Puškin, Rusko)
Tchaj-pej, Tchaj-wan
Seznam obcí v departementu Yvelines
Obrázky, zvuky či videa k tématu Versailles (Francie) ve Wikimedia Commons