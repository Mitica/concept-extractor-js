A Richter Gedeon Nyrt. Magyarország egyik legfontosabb gyógyszeripari vállalata, a hazai gyógyszergyárak közül a legnagyobb hányadban van magyar részvényesek tulajdonában. Külföldi érdekeltségei révén Közép-Európában regionális multinacionális vállalatnak tekinthető. Vezérigazgatója 1992 és 2017. november 1-je között Bogsch Erik volt. Azóta a vezérigazgató Orbán Gábor, Bogsch Erik pedig az operatív elnök.
Richter Gedeon gyógyszervegyész – külföldi tanulmányútjairól hazatérve – 1901-ben megvásárolta Budapesten az Üllői úton a Sas patikát. Laboratóriumában sikerrel kísérletezett állati szervekből kivont (ún. organoterápiás) készítményekkel. 1902-ben hozta sikerrel forgalomba a Tonogen védjegy alatt a korában világszínvonalat képviselő organoterápiás készítményt.
A siker lehetővé tette, hogy Richter Gedeon családi vállalkozásként gyógyszergyárat alapítson Budapesten a Gyömrői út – Cserkesz utca közötti területen. A termékpaletta kibővült: fertőtlenítő szertől (Hyperol) a láz- és gyulladáscsillapító Kalmopyrin védjegyes termékig.
A családi vállalat 1923-ban alakult részvénytársasággá, ezáltal a termékfejlesztésre és a vállalati akvizícióra (leányvállalatok Bukarestben és Varsóban) elegendő tőke jutott. A cég exportjára jellemző, hogy 34 államban tartott fenn bizományi raktárt.
Richter Gedeon, miután saját gyárából kitiltották, 1944-ben a Duna-parton a nyilasterror áldozata lett.
A második világháború után a gyárat államosították és összevonták néhány, szintén államosított kisebb vegyi üzemmel (Rex, Egger, Magyar Pharma). A budapesti ipar dekoncentrációjával összefüggésben 1967-ben a termelés egy részét kihelyezték Dorogra, a város határában felépült gyárkomplexumot azóta többször bővítették.
A gyár nevét Kőbányai Gyógyszerárugyárra változtatták, amely név egyrészt egyetlen idegen nyelv beszélője számára sem volt kiejthető, másrészt állandó tévedésekre adott okot amiatt, hogy a mai EGIS gyógyszergyár is Kőbányán található. Mindezek miatt a rendszerváltásig a gyár belföldön a Kőbányai Gyógyszerárugyár nevet, külföldön, valamint iparjogvédelmi jogok jogosultjaként (természetesen csak formálisan) a Richter Gedeon Vegyészeti Gyár Rt.-t, illetve ennek idegen nyelvi megfelelőjét használták.
Az államosított vállalat termelésének több mint 75%-át exportálták. Saját fejlesztésű termékei közül kiemelkedik:
Humacthid (szintetikus ACTH hormon)
CavintonA termelés jelentős része más szintetikus előállítású gyógyszerekből állt, de a gyár fejlesztette ki az egykor olyan sikeres Fabulon illetve Fabulissimo kozmetikai termékeket, a szabadalmazott Richtofit termékcsaládot, továbbá növényvédő szereket is előállított, elsősorban a dorogi gyáregységben. A Fabulon termékcsaládot a gyógyszergyártásban szerzett tapasztalatok felhasználásával az 1970-es évek elején fejlesztette ki az akkor Kőbányai Gyógyszerárugyárnak hívott Richter; addig a Caola volt az egyetlen magyarországi vállalat, amely kozmetikumokat vitt/vihetett piacra.
A rendszerváltás óta is megőrizte a cég belföldi és számos külföldi piaci pozícióját. Egyike a kutatás és innováció iránt leginkább elkötelezett magyar vállalatoknak.
1993-ban a Colgate-Palmolive Kft. megvásárolta a Fabulon termékcsalád és a Richtofit termékek gyártási jogát. A dorogi gyárüzemben készülő termékeket továbbra is forgalmazta, azonban megszüntette az ehhez kapcsolódó magyarországi fejlesztést és elbocsátotta a tapasztalt fejlesztői gárdát. 2008-ban a Colgate-Palmolive bezárta dorogi gyárát.
A Richter Gedeon Nyrt. folyamatosan fejlődik és újabbnál újabb beruházásokat hajt végre. 2006-ban határozta el magát a vállalat, hogy megkezdi a biotechnológiai gyógyszerek fejlesztését és gyártását. Ennek eredményeképpen 2007-ben létrejött a Richter-Helm közös vállalt.
2008-ban a vállat úgy határozott, hogy Debrecenben építik fel a Biotechnológiai üzemet, melyet 2012-ben adtak át és 2014 óta folyamatosan működik.
Valamint a vállalat fő profilja továbbra is az innovatív eredeti kutatás legfontosabb terméke a Cariprazine, melyet az amerikai Actavis vállalattal közösen fejlesztett.
MagyarországonAnyavállalat
Richter Gedeon Nyrt. (Budapest)Fióktelepek
Debreceni Biotechnológia üzem
Dorogi GyáregységKülföldi leányvállaltokLengyelország: Gedeon Richter Polska
Románia: Gedeon Richter Romania
Oroszország: Gedeon Richter RUS
India: Richter Themis
Németország: Richter-Helm Biologics
Svájc: Preglem
Kína: Gedeon Richter Rxmidas
Mexikó: Gedeon Richter Mexico
Latin-Amerika: MediPuls NV.Továbbá vegyes vállalatokkal rendelkezik: Brazíliában
A Richter Gedeon hivatalos oldala