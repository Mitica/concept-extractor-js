A minószi kitörés Thérán, másként a Théra-kitörés, a Szantorini-kitörés, vagy a késő bronzkori kitörés megsemmisítő erejű (pliniusi) tűzhányókitörése volt az akkor létező hegynek i. e. 1500 körül. A vulkánkitörési index szerinti 6-os vagy 7-es erősségű robbanásos kitörésben a hegy megsemmisült, mintegy 60 km3-nyi kőzetet lövellve szét. Az összeomlás után hátramaradt kalderát a tenger elárasztotta, a hegy maradéka a jelenlegi gyűrű alakú Szantorini szigetcsoport. Ez a vulkánkitörés az emberiség írott történelmének az egyik legnagyobb hatású eseménye volt.Théra szigetével együtt minden minószi emberi település, megművelt terület megsemmisült, beleértve Akrotirit is, melynek feltárt falfestményei magas műveltségre utalnak. Kutatások alapján feltételezik, hogy a robbanáskor támadt földrengés és óriási szökőár felelős a minószi civilizáció megsemmisüléséért és eltűnéséért a közeli szigeteken és Krétán is, valamint az Égei-tenger partvidékén.
Az időjárásra és az emberiség történelmére hasonló hatásúnak vélik az eseményt, mint a Szamalasz tűzhányó kitörése 1257-ben, vagy a 946-os kitörést a Pektu-hegyen és az 1815-ös kitörést Tamborán (amelyet egy nyár nélküli év követett az északi féltekén).
Hiányoznak az ókori feljegyzések, amelyek egyértelműen igazolnák ezt a kitörést, de későbbi görög mítoszokat és mondákat ihletett, időjárási és termelési zavarokat okozott Egyiptomban, és egy kínai krónika, a Bambusz-évkönyvek is megemlíti a hatásait.
Kutatók szerint a bibliai Exodusban leírt tíz egyiptomi csapásból is ez okozhatott legalább hármat, így a háromnapos sötétséget is.Egyesek a legendás Atlantisz helyét is az egykori Théra szigetében vélik megtalálni és elsüllyedését is ehhez a pusztító eseményhez kötik.
Klímatörténet és az emberi történelem
Ez a szócikk részben vagy egészben  a   Minoan eruption című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Tűzhányótevékenység a Földön
Hatalmas robbanásszerű kitörések
Hogyan változtatta meg a történelmet egy vulkánkitörés?
A vulkanizmus hatása az éghajlatra