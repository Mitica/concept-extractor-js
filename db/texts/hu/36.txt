A Nemzeti Tömörülés avagy néha Nemzeti Gyűlés (franciául Rassemblement national, RN; 2018-ig Nemzeti Front, franciául Front national, FN)  egy jobboldali, ellenfelei szerint szélsőjobboldali, protekcionista, nacionalista, bevándorlásellenes, globalizációellenes, euroszkeptikus francia párt, mely jelenleg 2 alsóházi és 2 felsőházi képviselővel rendelkezik a francia parlamentben, valamint 23 képviselője van az Európai Parlamentben a 74 francia képviselőből. Bár a francia parlamenti választásokon a sajátos választási rendszer miatt elég rosszul szerepel, a 2014-es EP-választások óta a 74 francia képviselő mintegy egynegyedével, 23 EP-képviselővel a legnagyobb franciaországi párt az Európai Parlamentben.
A Nemzeti Front 1972-ben jött létre, alapítója Jean-Marie Le Pen. A párt eredetileg ultranacionalista volt. Le Pen a 2002-es franciaországi elnökválasztások második helyezettjeként bejutott a második fordulóba, amelyen kihívója, Jacques Chirac 64,4 százalékkal legyőzte őt, de a II. fordulóba való bejutás a pártnak már önmagában is dicsőség volt, hiszen azelőtt mindig rosszul szerepeltek a parlamenti- és elnökválasztásokon.
2011. január 15. óta Marine Le Pen vezeti. Az alapító lánya igyekezett szalonképesebbé tenni a pártot, politikája szélesebb körű elfogadtatására törekedett, ezért például apját a holokauszt relativizálása és idegengyűlölet miatt 2015 augusztusában kizárták a pártból.
A Nemzeti Front alapító tagja volt a Európai Nemzeti Mozgalmak Szövetségének, de 2013 őszén a párt kilépett a szövetségből.
Marine Le Pen bejutott a 2017-es francia elnökválasztás második fordulójába, és 2017. április 24-én taktikai okokból lemondott pártelnöki tisztségéről, de nem sikerült az elnökválasztást megnyernie. Marine-t 2018-ban újraválasztották pártelnöknek.2018 júniusában a párt új nevet vett fel: Nemzeti Tömörülés.
Marine Le Pen a 2012-es franciaországi elnökválasztás első fordulóján a szavazatok 17,90%-át szerezte meg. Választási ígéreteit 12 pontban foglalta össze:
A nyugdíjak és a legalacsonyabb fizetések emelése.
A tömeges bevándorlás megállítása, a francia állampolgárok élvezzenek elsőbbséget a munkaerőpiacon, a szociális juttatások (lakás) terén.
A közbiztonság erősítése.
A közerkölcs javítása, vissza kell adni a francia népnek a döntéshozatalhoz való jogát népszavazás útján.
Hatékonyan működő közszolgálat megszervezése, minőségi egészségügyi ellátás minden francia állampolgár számára.
A gyermeküket egyedül nevelő, vagy főállású anyák pénzügyi támogatása.
Tudásorientált oktatási intézményekre van szükség, az iskolákban helyre kell állítani a fegyelmet és a teljesítmény, a tudás, szorgalom alapján történő érdemi elbírálást.
Fel kell lendíteni a hazai ipari termelést észszerű vámkorlátozások bevezetésével.
Meg kell szüntetni a nemzetközi pénzpiacoktól való függőséget, hogy ki lehessen lépni az adósságspirálból.
Újra kell tárgyalni az uniós szerződéseket a nemzeti szuverenitás visszaszerzése érdekében.
Érvényesíteni kell a köztársasági laicitást a politikai–vallási követelések ellenében.
Franciaország diplomáciai és katonai függetlenségének visszaszerzése.
Jean-Marie Le Pen
Marine Le Pen
Ez a szócikk részben vagy egészben  a   National Front (France) című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel.
A Nemzeti Tömörülés honlapja (franciául)