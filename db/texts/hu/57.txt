A Mont Blanc (fonetikusan: [mõˈblã]) vagy olaszul Monte Bianco (jelentése mindkét nyelven: „fehér hegy”) az Alpok, Nyugat-Európa és egyben az Európai Unió legmagasabb hegye. A franciák úgy is hívják: La Dame Blanche („A fehér hölgy”). Magassága kb. 4808,7 méter, de ez a hóesés, az időjárás, illetve a jégsapka mozgásának függvényében évről évre néhány métert változik. Tágabb értelemben a Mont Blanc-tömb csúcsok egy csoportja.
A hegy a francia Haute-Savoie és az olasz Valle d’Aosta régiók között fekszik. A csúcs hovatartozása vitatott, mindkét országban sokak szerint a saját területükön van. A Franciaország és a Szárd–Piemonti Királyság közti 1861-ben megkötött szerződés szerint a határ a Mont Blanc legmagasabb pontján van („monte sur le groupe du Mont Blanc, en touche le point le plus élevé”) és azóta nem született újabb definíció, de a francia térképek gyakran mégsem ennek alapján jelölik a határt.
A két legismertebb város a Mont Blanc közelében a francia Chamonix (az első téli olimpia színhelye, 1924-ben), illetve az olasz oldalon az Aosta völgyben Courmayeur. A két várost köti össze az 1957–65 között épített, 11,6 kilométer hosszú Mont Blanc-alagút, amely az egyik legfontosabb az Alpokat átszelő útvonalon.
A Mont Blanc tömbje a hegymászók és síelők paradicsoma.
A Mont Blanc-t a feljegyzések szerint először Jacques Balmat és Michel Paccard doktor mászta meg, 1786. augusztus 8-án. A Horace-Bénédict de Saussure kezdeményezte expedíciót a modern hegymászás kezdetének tekintik. Az első nő, aki elérte a csúcsot Marie Paradis volt 1808-ban. Theodore Roosevelt amerikai elnök a mézeshetei alatt vezetett expedíciót a Mont Blanc csúcsára.
A megmászása mára rutinfeladattá vált, évi átlagban 20 ezren jutnak fel a csúcsra. A felvonó végpontjától (Aiguille du Midi) a csúcs már csak ezer méterrel van magasabban.
A Mont Blanc azonban minden évben áldozatokat is szed. A turistaszezon csúcsán, általában augusztus körül a hegyimentő szolgálatnak egy-egy hétvégén 12 alkalommal kell a hegy bejárt útjain bajba jutottak segítségére sietnie. Akármilyen sokan jutnak fel, a túra megköveteli a magashegyi jártasságot, a vezetőt és a megfelelő felszerelést, és az útnak még így is vannak veszélyes részei, a sziklaomlások pedig folytonos rizikót jelentenek. A feljutáshoz legalább egy éjszakát a nagy magasságban kell tölteni, hogy az emberi szervezet hozzászokjon a magashegyi viszonyokhoz.
A tulajdonjog kérdése a francia forradalom óta vitákat szül. Korábban évszázadokig a teljes hegy a Szárd–Piemonti Királysághoz tartozott.
1796. május 15-én a Szárd–Piemonti Királyság szerződésben átadta Savoya és Nizza területeit a Francia Köztársaságnak. E szerződés szólt a Mont Blanc-ról is, szövege azonban zavaros és értelmezhetetlen volt. A szöveg alapján a határ látható Chamonix és Courmayeur városaiból. Courmayeurből azonban a csúcs nem látható, mert a hegy egy alacsonyabban fekvő része eltakarja.
A pontatlan szerződést később egy másik váltotta. Ez utóbbit 1860. március 24-én Torinóban írta alá III. Napóleon francia császár és II. Viktor Emánuel szárd–piemonti király, aki akkor többek közt Savoya hercege is volt. A határt az 1861. március 7-én aláírt demarkációs egyezmény definiálta. A határ az egyezmény szerint, amelyhez térképet is mellékeltek, 4804 méter magasan, a Mont Blanc jégsapkáján húzódott, így a csúcsból Franciaországnak és Olaszországnak is jutott. A modern topografikus térképészet vízválasztó elemzés alapján szintén a fő csúcsra helyezi a határt, innen északi irányban a Mont Maudit felé halad, a Mont Blanc de Courmayeur teljes délkeleti szegélyét Olaszországban hagyva.
Bár a francia-olasz határt 1947-ben és 1963-ban is újra meghúzták, az olaszokból és franciákból álló bizottság nem foglalkozott a Mont Blanc ügyével.
Az illetékes magashegységi rendőrség a Mont Blanc-on minden évben 700 mentési akciót hajt végre. Ezek 95%-ához helikopter használata szükséges. Az elmúlt évek legmarkánsabb balesetei: 2004.július 11-én a Chmonix-völgyben egy túravezetőt és ügyfelét rántotta magával egy préselt hóból álló lavina, 2005.július 27-én hat hegymászót ragadott el egy megcsúszó hótömeg, egyikük meghalt ; 2006.augusztus 19-én tíz hegymászót temetett maga alá egy lavina.
Nyugati csoport
Aiguille de Tré la Tête (3919 m)
Aiguille de Bionnassay (4050 m)
Dome du Goûter (4306 m)
Mont Blanc (4810,9 m)
Mont Blanc du Courmayeur (4765 m)
Mont Maudit (4466 m)
Mont Blanc du Tacul (4248 m)
Aiguilles de Peuterey (4113 m)
Aiguille du Midi (3842 m)
la Tour Ronde (3794 m)Keleti csoport
Dente del Gigante (4013 m)
Grandes Jorasses (4201 m)
Aiguille de Triolet (3872 m)
Aiguille Verte (4122 m)
Mont Dolent (3819 m)
Aiguille d'Argentière (3900 m)
Aiguille du Chardonnet (3824 m)
A Mont Blanc számtalan alkalommal ihlette meg a művészeket. A magyar irodalomban a leghíresebb utalás a hegyre Vajda János (a „Montblanc-ember”) Húsz év múlva című versében olvasható.
Umberto Pellazza a francia-olasz határról (PDF, olaszul)
A Mont Blanc a Peakware hegyenciklopédián, angolul
A Mont Blanc a Summitpost.org lapon, angolul
Mont-blanc on dieAlpen.at – Az Alpok online enciklopédiája (többnyelvű)
Somkuti Nándor túravezető útleírása (HEGYMÁSZÁS, TREKKING, KALANDTÚRA) (magyar)
Francia honlap turistáknak (angolul)
Photos of Mont Blanc – Terra Galleria Egy alpinista fotói (angol szöveggel)
Képek a Mont Blanc-ról, angol szöveggel
Descent Into the Ice – PBS NOVA program, utazás a Mont Blanc jégbarlangjaiba, angolul
Fotók a Pointe de Drône-ról
proMONT-BLANC angol nyelvű weboldal
Tanácsok Mont Blanc-mászóknak angolul
Mont Blanc mászós videó magyarul