A Magyar Kétfarkú Kutya Párt (röviden MKKP) 2014 óta bejegyzett párt Magyarországon, azt megelőzően egyesületként működött. Célja, hogy a magyar politikai elitet parodizálva bebizonyítsa működésük visszásságait, bírálva a többi párt korrupt, pénzközpontú működését. Az MKKP működése során intenzíven alkalmazza az utcai művészet (street art) kreatív eszközeit, mint például az aszfaltrepedés-színezést.
Kovács Gergely pártelnök szerint a párt célja élvezhetővé tenni a választási kampányt a szavazók számára, illetve idegesítővé a politikusok számára. A párt célja, hogy a Magyarországon a rendszerváltás óta a politikát meghatározó pártokat parodizálja, bemutassa valós arcukat, gátolja korrupt tevékenységüket és alternatívát kínáljon a kiábrándult szavazóknak a pártválasztásukhoz.
Mozgalmuk az erőszakmentességben és a közvetlen cselekvésben hisz, céljaikat ezen filozófiák mentén kívánják elérni.
Főbb célok:
az aktív állampolgári hozzáállás erősítése: támogatni az embereket, hogy a siránkozást és az önsajnálatot legyőzve kézbe vegyék a teendőket,
értelmes politikai párbeszéd kialakítása, amely nem retorikai verseny egymás szidásáról – mert véleményük szerint a politizálásnak nem szabadna többé arról szólnia, hogy egyesek örömüket leljék egymás lehordásában,
amikor szükséges, átvenni az önkormányzatok által elhanyagolt tevékenységeket, mégpedig olyan módon, hogy ez őket is cselekvésre, hatékonyabb működésre ösztönözze
hozzájárulni egy olyan állampolgári szemlélethez, amelyben kizárólag konkrét ügyekkel foglalkozunk, nem pedig más pártokkal és azok épp aktuális reklámüzeneteivel.
A párt „hivatalos története” szerint, amit tudományos publikációk ugyan nem támasztanak alá, a szegedi vár feltárásánál találtak egy a múlt századból származó fafaragványt, mely egy két farokkal rendelkező kutyát ábrázolt. A vizsgálatok szerint a faragvány egy olasz szektától származik, akiket garázdálkodásért száműztek hazájukból, és Szegeden kerültek fogságba. A bebörtönzésük előtti 30 év alatt a szekta részévé vált a szegedi közéletnek. Az ő jelképük volt a kétfarkú kutya, mely egy XIII. századi szimbólum, és az eretnekség elleni küzdelem egyik jelképe.
A „pártot” 2006-ban alapították Szegeden, majdnem minden jelöltje a Nagy István nevű, rajzolt kétfarkú kutya volt.Az MKKP nem bejegyzett politikai pártként kampányolt a 2006-os országgyűlési választásokon, amelynek során többek közt örök életet, ingyen sört és adócsökkentést ígért. Szintén megígérték, hogy hegyet építenek Szegedre. Ellenfele az Egyfarkú Kutya Párt és a Kilencfarkú Macska Párt volt. Választási posztereiket főként Szegeden lehetett látni, legtöbbjük a jelöltet, Nagy István kétfarkú kutyát ábrázolta a következő felirattal: „Olyan aranyos, biztosan nem akar lopni.”
A párt 2009. június 20-án „általános” tüntetést szervezett a Központi Statisztikai Hivatal elé, ahol a 200–300 résztvevő olyan követelésekkel állt elő, mint „Holnap legyen tegnap!”, „Nézz hülyén!”, „Oszlassanak fel!”, stb. A fő szervező Kovács Gergely hangosbeszélőn a következő iránymutatást adta: „Követeljük, hogy haladéktalanul, úgy egyetemesen, mint egyébként, külön eseti megvizsgálás nélkül, mindenkire egyenlő arányban, a képességeihez mérten, politikai hovatartozás nélkül, vallás és ruhamárkára tekintet nélkül, különálló csoportokban, betartva a vonatkozó uniós ajánlásokat, és szabálymódosításokat idegenbe szakadt honfitársainkkal karöltve, minél előbb!”
2010-ben született meg a párt „Legyen minden jobb!” címet viselő programja, aminek középpontjában három ígéret állt: „Örök élet. Ingyen sör. Adócsökkentés!” A részletes program gazdasági részében szerepelt a szegedi űrállomás bolygóközi űrkikötővé fejlesztése, a Jamaicába irányuló puliexport beindítása. A párt környezetvédelmi téren az ózonlyuk befoltozását, illetve a kihalt fajok helyett újak létrehozását ígérte. Szegedre hegyet ígértek, valamint a gravitáció csökkentését is tervbe vették. Külpolitikájuk a bolygón kívülre fókuszált, így a galaxis más létformáival terveztek kereskedelmi kapcsolatokat kiépíteni, és az országimázs javítását a Marson megnyitandó magyaros jellegű étteremmel kívánták támogatni. A program különös hangsúlyt helyez Szeged fejlesztésére.
Kovács Gergely 2010 augusztusában bejelentette, hogy az októberi választáson indul a szegedi polgármesteri székért, többek közt hegyet és űrkikötőt ígérve. Budapest VII. kerületében is állított a párt polgármesterjelöltet 2010-ben Mogács Dániel személyében, aki az interneten komoly nézettséget elérő interjút is adott Kálmán Olga szerkesztő-riporternek. A Kétfarkú Kutya Kulturális Közhasznú Egyesület néven induló szervezetnek azonban nem sikerült elég kopogtató cédulát gyűjtenie, így jelöltjei nem kerültek fel a szavazólapokra.
A Kétfarkú Kutya Párt "I. Országos Találkozó, Alkotótábor, és Pártválasztó" nevű rendezvénye 2013. augusztus 1-től 4-ig tartott Szigetmonostoron.
A párt 2013-ban hivatalosan is be kívánta magát jegyeztetni, hogy indulhasson a 2014-es országgyűlési, illetve önkormányzati választásokon. Ám a bíróság első-, majd másodfokon, végül pedig jogerősen is megtagadta a bejegyzést, azzal az indokkal, hogy neve nem felel meg a névvalódiság és névszabatosság követelményének, mivel a név „megtévesztő lehet”. A jogerős végzésből – amit a Kétfarkú közzétett – kiderül, hogy a bíróság a párt „komolytalanságára” is hivatkozott, illetve arra, hogy a párt neve „az általános erkölcsi felfogással ellentétes, méltatlan képzettársításra adhat alapot”. Hivatkozott továbbá a bíróság arra, hogy szerinte a kérelmező „komoly pártalapítási szándéka nem állapítható meg, ehelyett elsődlegesen az alapítók humorérzékét és a többi rivális párt kritikáját jeleníti meg”. Egyes vélemények szerint mindeközben a bíróság jóváhagyta olyan párt bejegyzését, amelyek hasonló érvek alapján szintén elutasíthatóak lettek volna.
Az ügy az Alkotmánybíróság elé került. Az MKKP alapítója alkotmányjogi panaszában azzal érvelt, hogy a döntés alaptörvény-ellenes, sérti az alapítók alkotmányban rögzített jogát az egyesülésre, mivel a bíróság olyan mélységben gyakorolt tartalmi kontrollt a szervezet neve, tevékenysége felett, amihez nem volt joga. Érvelt továbbá azzal, hogy a bíróság jogszabályi alap nélkül állította, hogy a párt neve „megtévesztő”, semmivel nem támasztva alá azt a kijelentést, miközben nem vette figyelembe, hogy a szervezet és tevékenysége már széles körben ismert és nevével kapcsolatban korábban semmilyen kétely nem merült fel. A beadvány szerint a bíróság maga által alkotott fogalmat kért számon az MKKP-n, amikor ítéletében „méltó pártnevek”-ről ítélkezett. Ugyanakkor a pártok közötti esélyegyenlőség megsértése, hogy más pártok, hasonló logika szerint szintén elfogadhatatlan nevekkel bejegyzést nyertek. Sérelmezte, hogy a bíróság döntéseiből egyértelműen kitűnik: kifejezetten a viccpárti jelleg ellen igyekszik fellépni, amivel alkotmányellenes módon megakadályozná az abszurd módszerek és humor politikai alkalmazását.
A legfelsőbb bíróság, a Kúria végül 2014 nyár elején úgy döntött, hogy a korábbi bírósági ítéletekkel szemben nincs akadálya a párt bejegyzésének. Mivel a döntés két és fél hónappal a 2014-es magyarországi országgyűlési választás után született meg, a Magyar Kétfarkú Kutyapártot a bíróság több mint egyéves eljárása és alkotmányellenes döntése megakadályozta, hogy elinduljon a parlamenti választásokon.
A bejegyzésre azonban ezt követően sem került sor. A pártot csak 2014. szeptember elején jegyezték be, és erről az értesítést az MKKP csak 2014. szeptember 8-án délután, 16 perccel az előtt kapta meg, hogy a 2014-es magyarországi önkormányzati választás jelöltállítási határideje lejárt volna. Ezzel a pártot a bíróság lassú munkája gyakorlatilag megakadályozta az önkormányzati választáson való részvételben is.
2015-ben a magyar kormány óriásplakát-kampányt indított, a felerősödő bevándorlás témakörében, három eltérő szövegű plakáttal („Ha Magyarországra jössz, nem veheted el a magyarok munkáját!”, „Ha Magyarországra jössz, tiszteletben kell tartanod a kultúránkat!”, és „Ha Magyarországra jössz, tiszteletben kell tartanod a törvényeinket!”).
A Kétfarkú Kutyapárt válaszul ellenkampányt indított a Vastagbőr bloggal közösen. Az eredeti terv szerint 50 darab vicces, a kormányt parodizáló, vagy a figyelmet társadalmi problémákra és korrupciós ügyekre irányító óriásplakát egyhavi kihelyezésére szándékoztak hárommillió forintot összegyűjteni közösségi gyűjtés keretében, ám a kampány népszerűsége messze meghaladta a várakozásokat: a tervezett összeg mindössze hét óra alatt összegyűlt, és néhány nap alatt több mint 33 millió forintot adtak össze magánszemélyek. Így végül az MKKP és a Vastagbőr 900 plakátot gyártatott le a kampány során.
Az Átlátszó.hu kikérte a kormány plakátkampányának költségeit, és kiderült, hogy míg a kormány plakátjai darabonként 72 680 forintba kerültek, az MKKP plakátonként 35 119 forintért gyártatta le plakátjait. Giró-Szász András kormányszóvivő korábban azt nyilatkozta, a kormány plakátkampánya kevesebbe került.
A párt a kormány kvótanépszavazási kezdeményezésére válaszul úgy döntött, hogy ellen-kampányt indít „Hülye kérdésre hülye válasz” jelszóval, amiben arra buzdítják a választópolgárokat, hogy jelöljék be mind az igen, mind a nem rubrikát és ezzel adjanak le érvénytelen szavazatot. Erre a célra néhány hét alatt 28 millió forintot meghaladó összeget gyűjtöttek össze az interneten, ami meghaladja a baloldali ellenzéki pártok hasonló célra fordítható eszközeit. Ebből a pénzből nagyságrendileg 500 óriásplakátot, valamint százezer A4-es lapot ragasztottak ki országszerte.
A népszavazás végül érvénytelen lett az alacsony részvételi hajlandóság és a 6,2%-nyi (225 ezer) érvénytelen szavazat miatt.
A magyar kormány 2017 márciusában Állítsuk meg Brüsszelt! feliratú plakátokkal intenzív Európai Unió-ellenes kampányt indított. Válaszul a párt Állítsuk meg az állítsuk meg Brüsszelt! – Nemzeti Hülyeségmegállítás 2017  jelmondattal ellen-kampányt indított április elején.
A lebonyolításra meghirdetett közadakozásból egy nap alatt mintegy hétmillió forint gyűlt össze.
Az időközi választásra azért volt szükség, mert az önkormányzati törvény értelmében január 21-én megszűnt a mandátuma a 2016 januárban eltűnt Sápi Attila szocialista politikusnak. A helyi önkormányzatokról szóló törvény kimondja: az az önkormányzati képviselő, aki egy éven át nem jelenik meg a képviselő-testület ülésein, elveszíti megbízatását. A XIV. Kerület Helyi Választási Bizottsága 2017. április 23-ra tűzte ki a települési önkormányzati képviselők időközi választását. A választás hosszú idő óta az első valódi politikai esemény volt, ahol az MKKP jelöltet állított Tóth Imre (művésznevén Bruti) személyében.
Urnazárásig az 5922 választópolgár 26,49%-a jelent meg. A Kétfarkú Kutya Párt jelöltje 109 szavazatot (körülbelül 7%) szerzett, és ezzel megelőzte a Lehet Más a Politika jelöltjét is. A baloldali mező megosztottsága ellenére a választáson a Fidesz jelöltje súlyos vereséget szenvedett.
2017. március elején a párt aktivistái Szentendrén a 11-es főút mellé fákat ültettek a korábban elpusztult fák pótlására. Ezeket azonban néhány héttel később a város önkormányzata eltávolította azzal a céllal, hogy helyükre ugyanolyan fákat ültessen.2017. április 22-én a párt a Civil Összefogás Fórum által rendezett Békemenetek paródiájaként tüntetést hirdetett („békemenetet szervezett”) úgymond „a kormányért, Oroszországért és minden más ellen”. A tüntetésen mértékadó becslések szerint 3–5 ezer ember vett részt tréfás feliratokkal, orosz és pártállami dalokat énekelve.A párt járdafestési akciói ellen a kaposvári önkormányzat 2017. április 27-én rendeletet alkotott, miszerint 'nem engedi tönkretenni' a szétrepedezett, összetöredezett utcákat és járdákat.
↑ Indes, 2010.08.02.: Földes András: A Kétfarkú Kutya Párt indul a szegedi polgármesterségért. Index, 2010. augusztus 2. (Hozzáférés: 2015. augusztus 4.)
↑ ATV, 2010.08.28.: Gangos házakat ígér anyjának a 7.kerületi polgármester-jelölt + videó. ATV.hu, 2010. augusztus 28. (Hozzáférés: 2015. augusztus 4.)
↑ Kálmán-Mogács, 2010:  (2010-08-27. 2010-08-27). Kálmán Olga interjúja Mogács Dániellel. (Hozzáférés ideje: 2015-08-07.)
↑ Önkormányzati, 2010.11.29.: A Kétfarkú Kutya Kulturális Közhasznú Egyesület adatai a 2010-es önkormányzati választás oldalán. Országos Választási Iroda, 2010. november 29. [2015. december 4-i dátummal az eredetiből archiválva]. (Hozzáférés: 2015. augusztus 4.)
↑ Index, 2013.05.18.: Földes András: Kétfarkú Kutya Párt: Minden párt nekünk kampányol. Index, 2013. május 18. (Hozzáférés: 2015. augusztus 4.)
↑ Index, 2013.06.24.: A bíróság elkaszálta a Kétfarkú Kutya Pártot. Index, 2013. június 24. (Hozzáférés: 2015. augusztus 3.)
↑ Végzés, 2013.12.02.: A Fővárosi Ítélőtábla 8.Pkf.26.598/2013/4. számú végzése (PDF). Központi Újság, 2013. december 2. (Hozzáférés: 2015. augusztus 3.)
↑ Átlátszó.hu, 2014.02.12.: Több tucat kamupárt startolhat rá az állami százmilliókra. Átlátszó.hu, 2014. február 12. (Hozzáférés: 2015. augusztus 3.)
↑ Átlátszó.hu, 2014.02.26: Nem vicc: az Alkotmánybíróság első szűrőjén átment a Kétfarkú Kutya Párt alkotmányjogi panasza. Átlátszó.hu, 2014. február 26. (Hozzáférés: 2015. május 8.)
↑ Alkotmányjogi panasz, 2014.01.10.: Alkotmányjogi panasz. Magyarország Alkotmánybírósága, 2014. január 10. (Hozzáférés: 2015. augusztus 3.)
↑ Hír24, 2014.06.24.: Bejegyzik a Kétfarkú Kutya Pártot. Hír24, 2014. június 24. (Hozzáférés: 2015. augusztus 3.)
↑ Hír24, 2014.09.08.: Bejegyezték a Magyar Kétfarkú Kutya Pártot. Hír24, 2014. szeptember 8. (Hozzáférés: 2015. augusztus 3.)
↑ Origo, 2014.09.08.: Rossz viccnek tűnik, ahogy bejegyezték a Kétfarkú Kutya Pártot. Origo, 2014. szeptember 8. (Hozzáférés: 2015. május 8.)
↑ Index, 2015.06.04.: Német Tamás: Megvan a kormány menekültellenes kampányának két újabb szlogenje. Index, 2015. június 4. (Hozzáférés: 2015. augusztus 4.)
↑ Ellenkampány: A 2015-ös ellenkampány weboldala. [2015. szeptember 5-i dátummal az eredetiből archiválva]. (Hozzáférés: 2015. augusztus 4.)
↑ Vastagbőr, 2015.06.08.: Ellenplakátokra gyűjtünk, adakozz!. Vastagbőr blog, 2015. június 8. (Hozzáférés: 2015. május 8.)
↑ Index, 2015.06.08.: Milliók gyűltek össze az ellenzéki plakátkampányra. Index, 2015. június 8. (Hozzáférés: 2015. augusztus 4.)
↑ 444, 2015.07.14.: Újabb plakátokat készít a Kétfarkú Kutyapárt és a Vastagbőr. 444.hu, 2015. július 14. (Hozzáférés: 2015. május 8.)
↑ Választási program, 2010.: A Magyar Kétfarkú Kutya Párt választási programja. 2010.. mkkp.hu. [2016. március 4-i dátummal az eredetiből archiválva]. (Hozzáférés: 2015. augusztus 4.)
↑ Vastagbőr, 2015.08.07.: Mi 35 ezret, a kormány 72 ezer forintot költött egy óriásplakátra. Vastagbőr blog, 2018. augusztus 7. (Hozzáférés: 2018. augusztus 7.)
↑ Index, 2015.08.07.: A kutyapárt feleannyit fizetett a plakátokért, mint a kormány. Index, 2015. augusztus 7. (Hozzáférés: 2015. augusztus 7.)
Videó a tevékenységéről (Index.hu)
Kétfarkú kutya fórum a Delmagyar.hu-n
A valóság sokkal képlékenyebb (Index.hu, 2006. december 1.)
Kétfarkú lehet Tarlós kihívója
A párt 2010-es gazdasági programja
Mogács Dániel (MKKP) beszélget Kálmán Olgával az ATV-ben