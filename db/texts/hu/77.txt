A Deep Forest egy francia együttes, melyet Michel Sanchez és Eric Mouquet billentyűsök alapítottak 1992-ben. Hagyományos népdalokat elektronikus zenével ötvöző lemezeik nagy népszerűségnek örvendtek az 1990-es években; többek között magyar nyelvű (cigány és csángó) dalokat is feldolgoztak. 1996-ban első francia együttesként Grammy-díjat kaptak. 2005-ben Sanchez kivált a csapatból és szólókarrierbe kezdett.
Miután Sanchez több hangfelvétellel tért vissza Afrikából, Mouquet-vel együtt a közép-afrikai baka népcsoport énekeiből kiragadott részleteket (sample-eket) modern nyugati harmóniájú szintetizátoros zenével keverte. 1992 májusában megjelent Sweet Lullaby kislemezük, melyben a salamon-szigeteki Rorogwela című dalt dolgozták fel, ezt követően pedig Deep Forest albumuk, mely az egész világon nagy sikert aratott, és több, mint másfél millió kelt el belőle. 1994-ben az eredeti számokat kiadták egy új, World Mix nevű albumon, melyre pár remix is felkerült.
1995-ben megjelent máig legsikeresebb, Boheme című albumuk, melyből több, mint 4 milliót értékesítettek. A lemez több számában magyar nyelvű népdalok részleteit használták fel, közöttük Sebestyén Márta énekét. A Boheme 1996-ban Grammy-díjat kapott a Best World Music Album kategóriában; ugyanebben az évben adta a Deep Forest első koncertjét.Népszerűségük ezután hanyatlani kezdett. 1998-ban kiadták a Karib-térség zenéje által ihletett Comparsa nagylemezüket, 2002-ben pedig Music Detected albumukat. Ez utóbbi szerzemény a korábbiaktól eltérően kemény hangzású rockalbum.2005-ben Sanchez szólókarrierbe kezdett, így Mouquet egyedül vitte tovább a Deep Forest projectet. 2008-ban megjelent Deep Brasil, 2013-ban Deep Africa, 2014-ben Deep India, 2016-ban pedig Evo Devo albuma.
Egyesek szerint a Deep Forest zenéje a kulturális kisajátítás példája: a „primitívként” beállított dalokat félremagyarázva, megmásítva, „állatkerti körülmények” között mutatja be a nyugati ember számára. Mások azt kifogásolták, hogy az eredeti énekesek nem részesültek a Deep Forest sikeréből és bevételeiből. 1996-ban a cigány származású Rostás „Huttyán” Károly leszármazottai beperelték a Deep Forestet, mivel azok engedély nélkül használták fel Rostás 1977-ben gyűjtött énekét.
StúdióalbumokDeep Forest (1992)
Boheme (1995)
Comparsa (1998)
Music Detected (2002)
Deep Brasil (2008)
Deep Africa (2013)
Deep India (2014)
Evo Devo (2016)
Epic Circuits (2018)FilmzenékPacifique (2000)
Kusa no Ran (2004)VálogatásokWorld Mix (1994)
Essence of Deep Forest (2003)