São Luís Maranhão állam fővárosa Brazíliában. A város a São Luís-szigeten helyezkedik el a Baía de São Marcosban, az Atlanti-óceán egy öblében, amelyet a Pindaré, Mearim, Itapecuru és más folyók torkolata alakított ki. A koordinátái D 2.50°, NY 44.30°. A város lakossága mintegy 998,385 fő (2006). A városnak tengeri kikötői vannak, a Ponta da Madeira és a Porto do Itaqui, rajtuk keresztül exportálják az amazóniai területekről származó vasérc jelentős részét. A város fő iparága a kohászat, valamint itt van a Maranhãoi Állami Egyetem.
Eredetileg a város helyén a tupinambá törzs nagy faluja állt. Az első európaiak a franciák voltak 1612-ben, akik francia gyarmattá akarták tenni a területet. Erődjüket IX. (Szent) Lajos francia király után nevezték el Saint Louis-nak (portugálul São Luís). Ezt 1615-ben Jerônimo de Albuquerque hódította meg Portugália számára, így a franciáknak csak kevés idejük maradt a város felépítésére. Sao Luíst mindenesetre franciák által alapított városként tartják számon, és Brazília államainak fővárosai között az egyetlen, amit nem a portugálok alapítottak.
1641-ben a várost lerohanták a hollandok. 1645-ig maradtak, de nem sikerült befolyásolniuk a város építészeti arculatát, vagy bármilyen nyomot hagyni rajta, hiszen nem az építéssel voltak elfoglalva, hanem uralmuk megőrzésével. Így lett São Luís a portugál gyarmati építészet egyik legnagyobb és legjobb állapotban fennmaradt öröksége. A város eleinte elmaradt más tengerparti városok mögött, de a 18. század végén a gyapottermesztés hatására rohamos fejlődésnek indult. Ekkor és a következő évszázadban épültek a városi polgári építészet alkotásai, amelyek híressé teszik Sao Luíst. Sok, a 16-18. században épült temploma közül a legjelentősebb a katedrális (Igreja da Sé), amelynek ma már csak a főoltára barokk, az átépítések következtében a többi része klasszicista. A kormányzói palota (Palácio do Governo) szintén klasszicista stílusú. A módos polgárok házainak díszítésénél jellemző a díszes csempeborítás. 1989-ben egy kiterjedt program kezdődött, a város történelmi központjának, a gyarmati korszak épületeinek tatarozása és helyreállítása.
Szigete a Szerelem szigete és a Brazíliai Athén néven is ismert, hiszen sok költő és író élt itt, mint például Aluísio Azevedo, Graça Aranha, Gonçalves Dias, Ferreira Gullar. Július elején tartják a nevezetes Bumba-Meu-Boi ünnepséget, amely egy népszerű pásztorjáték, amelynek előadásában keverednek a portugál, az indián és az afrikai elemek.
Bede Béla – Lempert Márta: Brazília, Panoráma, Budapest, 1983, ISBN 963-243-225-8
citybrazil.com.br
A világörökségi helyszín az UNESCO honlapján