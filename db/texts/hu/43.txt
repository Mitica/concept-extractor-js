A francia En Marche! (magyarul „Előre!”, „Haladjunk!” vagy „Indulás!” [an márs], röviden EM) centrista, szociálliberális politikai párt Franciaországban. 2016. április 6-án Amiens-ben alapította Emmanuel Macron, korábbi francia gazdasági, ipari és digitálisügyi miniszter, aki a párt jelöltjeként megnyerte a 2017-es franciaországi elnökválasztást. A párt rövidített neve megegyezik Macron nevének monogramjával. A párt a 2017-es nemzetgyűlési választásokon A Köztársaság Lendületben (La République En Marche!, rövidítve REM) néven indított jelölteket és többséget szerzett a Nemzetgyűlésben.
Macron a szocialista párti kormány gazdasági minisztere volt 2014 és 2016 között. Az Előre! átlépné a hagyományos politikai felosztás határvonalait. Macron bal- és jobboldali jegyekkel egyaránt rendelkező progresszív pártként írta le.A pártot Laurent Bigorgne, az Institut Montaigne kutatóintézet elnöke címén jegyezték be. Alapítását segítette Benjamin-Blaise Griveaux, Christian Dargnat, Emmanuel Miquel, Stanislas Guerini, valamint olyan cégek munkatársai, mint az Unibail-Rodamco, a BNP Paribas és a Safran.
A pártot a spanyol Polgárok – A Polgárság Pártja tömörüléshez, Macront pedig a spanyol párt elnökéhez, Albert Riverához hasonlították..Az Előre! erősen Európai Unió-párti.A megújuló energiák térhódítását és a fosszilis energiaforrások kivezetését támogatják.
Ez a szócikk részben vagy egészben  az   En Marche! című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.