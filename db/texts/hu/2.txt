San José Costa Rica fővárosa és egyben legnagyobb városa. Itt található az ország közigazgatási, politikai és gazdasági központja.
San José az ország földrajzi középpontjában, magas hegyektől övezett medencében, a Torres és Maria Aguilar folyó mentén fekszik.
Az 1000-1200 méter tengerszint feletti magasságban fekvő központi medencét a Meseta Central-t (Valle Central) délről erősen lepusztult erdő borította, idősebb vulkanikus hegyek, az Escazú, Candelaria, Tablazo határolják. Ezek azonban nem veszélyeztetik San Josét.
A várostól északra azonban a Középső-Kordillera vulkánjai, a 2704 méter magasságú Poás, a 2906 m magas Barba és a 3432 méter magasságú Irazú ma is aktívak. 1963-ban például az Irazú szórta tele vulkáni porral a fővárost. A föld kérgében itt törésvonalak húzódnak.
San José trópusi övezetben fekszik, éghajlata azonban kifejezetten kellemes, tavaszias, amit 1170 méteres tengerszint feletti magasságának köszönhet.
Az évszakokat leginkább a csapadék eltérő mennyisége különbözteti meg egymástól. Az évi középhőmérséklet 20,4 Celsius-fok. A legmelegebb hónap a május, 21,4 Celsius-fok átlaghőmérsékletével. Leghűvösebb hónap pedig a január 19 Celsius-fok átlaghőmérsékletével. Az 1944 mm tekintélyes csapadékmennyiség 95%-a a májustól novemberig tartó esős évszakban hull le.
Kolumbusz 1502-ben, az utolsó útja során jutott el Costa Rica partjához. A spanyolok 1519 és 1540 közötti időkben először a partvidéket foglalták el, a belső területek meghódítására csak a XVI. század közepe után indultak expedíciók Juan de Cavallón, illetve Juan Vásquez de Coronado vezetésével.
1563-ban Juian Vásquez de Coronado alapította Cartagót, amely 1823-ig a guatemalai főkapitányság (audencia) Costa Rica tartományának székhelye volt.
A mai főváros egy kis templomnak köszönheti nevét, kezdeti fejlődését pedig Cartago polgármesterének köszönheti: 1737-ben a fővárostól északnyugatra spanyol telepesek Szent József tiszteletére templomot emeltek. 1755-re a templom körül kialakult település már többszörösére bővült, mivel a cartagói polgármester ösztönözte a környező völgyek lakóit a San Joséba való áttelepedésre. A város kedvező földrajzi helyzete következtében hamarosan túlszárnyalta a régebbi alapítású Cartagót.
Kávé, kakaó és cukornád-termelése, banánültetvényei, különböző mezőgazdasági terméket feldolgozó üzemei és a vasút kiépítése jótékonyan hatottak fejlődésére. Az ipar az elmúlt évtizedekben sokrétűbbé vált. A város fejlődésének mozgatórugói az ipar és a kereskedelem lettek. Costa Rica ipari termelésének csaknem fele a fővárosra jut.
Hagyományos iparágai a kávé, kakaó és gyümölcsfeldolgozás, malom-, cukor-, hús-, bőr- és textil- és bútoripar, valamint a gépgyártás, műanyag-, festék-, műszál- és gyógyszergyártás. Kőolajfinomítóját Puerto Limóból csővezeték látja el olajjal. Cementműve a terjeszkedő főváros építkezéseit látja el.
A pánamerikai autóút mellett fekvő várost vasútvonal köti össze az ország legnagyobb kikötőjével, az atlanti parton fekvő Puerto Limónnal és a csendes óceáni Puntarenas-szal.
A Juan Santamaría nemzetközi repülőtér a várostól 16 km-re északnyugatra fekvő El Cocóban épült. A központtól mindössze 5 km-re északnyugatra lévő Tobías Bolaños nemzetközi repülőtér elsősorban a belföldi járatokat, és a panamai viszonylatot szolgálja ki.
Felsőoktatási intézményei:1941-ben nyílt meg a Costa Tica-i Egyetem, szabadegyeteme 1977-ben létesült. Van műszaki főiskolája is.
A városban található a Nemzeti Színház, de van operaháza, múzeuma, könyvtára is.
Kfar Saba, Izrael
Managua, Nicaragua
Miami, Florida, USA
San José, Kalifornia, USA
McAllen, Texas, USA
Okayama, Japán
Santiago, Chile