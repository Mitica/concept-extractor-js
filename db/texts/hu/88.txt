Az Adobe Systems Incorporated amerikai szoftverfejlesztő cég. Székhelye a kaliforniai San Joséban található. A cég digitális nyomdai előkészítő szoftvereivel Photoshop, Illustrator, InDesign lett ismert, majd web-tartalom előállító alkalmazásaival Dreamweaver és Flash vált iparági meghatározó tényezővé. Az Adobe egyik legismertebb fejlesztése a PDF és az ehhez kötődő Acrobat termékcsalád. Az Adobe a 2010-es években sikerrel vált a dobozos termékek forgalmazásáról az éves előfizetéses szoftverlicenc kínálására. Itthon kevésbé ismert és elterjedt az Adobe felhő alapú marketingmegoldása (Adobe Marketing Cloud).
A céget 1982-ben alapította John Warnock és Charles Geschke, hogy kifejlesszék a PostScript oldalleíró nyelvet. A cég nevét az Adobe-patakról kapta, amely az egyik alapító háza mögött folyt. Az Adobe logóját Warnock felesége, Marva Warnock tervezte.
Az Adobe-t már az alapítása évében meg akarta vásárolni az Apple, ám az ötmilliós vételi ajánlatát visszautasította a két alapító. Az Apple így csak az Adobe 19 százalékát és öt évre a PostScipt licenc használati jogát szerezte meg a becsült piaci ár ötszörösén, ezért lett az Adobe a Szilícium-völgy első olyan cége, amely már az első évében nyereséges volt. Az Apple a PostScript licencét használva 1985-ben megtervezte a LaserWriter nyomtatót – ez volt az asztali kiadványszerkesztés (dtp) kezdete. A Postscript nyelvet a nyomdaipari levilágítók is használták, így 1987-re iparági szabvánnyá lett, amelyet több tucat nyomtató gyártó és 400-nál is több szoftver támogatott. A PostScript fejlesztést követte a digitális betűcsalád forma, a Type 1 megalkotása.
Valódi szabvánnyá (ISO-3200-1:2008) lett az Adobe megalkotta és fejlesztette PDF (Portable Documentum Format). A PDF megalkotásával az Adobe célja az volt, hogy egy konténert alkosson, amelybe elhelyezett fájlok módosulatlanul átvihetők legyenek számítógépek, operációs rendszerek és szoftverek között. A PDF előállítására az Acrobat, olvasására a ma is ingyen letölthető Acrobat Reader alkalmazást fejlesztette ki a cég. Az Acrobatnak ma létezik dobozos, örök-érvényű és éves licenc fizetéses verziója is.
A PDF egyik intenzív használója a nyomdai előkészítő- és nyomdaipar, amely saját PDF előírásokat alkalmaz. Ezek a PDF tudásának egyfelől szűkítései, másfelől nyomdai munkához szükséges többletinformációkat tartalmaznak. (PDFX). A nyomdai automatizálás egyik alapja az ilyen speciális PDF fájlok használata.
A PDF űrlapok kezelés és feldolgozás automatizálása is jelentős szoftver-szegmens.
Az vektor-alapú grafikus szerkesztő program, az Adobe Illustrator megalkotása logikus következménye volt a PostScript múltnak. Az Adobe máig meghatározó, legismertebb alkalmazása a Photoshop képmanipuláló alkalmazás, ennek 1.0 verzióját 1989-ben mutatták be Macintosh számítógépen. A szoftver szinte megjelenése óta piacvezető, majdhogynem iparági szabvány.
Az Adobe dtp-portfóliója felvásárlásokkal bővült. 1991-ben megvették az Aldus céget, így az Adobe-é lett az egyik fontos kiadványszerkesztő alkalmazás, a PageMaker (a másik a QuarkPress volt). A PageMaker alapjain fejlesztette ki az Adobe az InDesign kiadványszerkesztő alkalmazását. Az első verzió sikertelenségét követően a második már elnyerte a felhasználók tetszését, így az Adobe sikeres támadást indított a Quark ellen, és pár év alatt legyőzte, az InDesign egyértelműen egyedüli piacvezető szoftverré vált. A siker részben annak is köszönhető volt, hogy az Adobe az InDesign szoftvert az Acrobattal, a Photoshoppal és az Illustratorral csomagban értékesítette alig drágábban, mint a Quark a QuarkPresst.
Az Aldus hozománya volt a TIFF fájlformátum is. 1995-ben a Frame Technology-t vásárolta fel az Adobe, így a FrameMaker alkalmazás is a tulajdonukba került. A FrameMaker adatbázis alapú kiadvány-szerkesztésre (például: akkoriban telefonkönyv, termék-katalógus…) optimalizált szoftver.
1991-ben mutatta be az Adobe a Premiere videó-vágó és -szerkesztő alkalmazást. Az Aldus említett felvásárlásával megszerezte az After Effects videó-effektező programot, így meg volt az alapja a videó-szerkesztő alkalmazás-csoportnak is.
A cég 2005-ben részvénycserével felvásárolta versenytársát, a Macromediát, ami tovább bővítette a termékpalettáját. Így került az Adobe-hoz többek között a Dreamweaver, a Flash, a FreeHand, illetve a ColdFusion, Contribute, Captivate, Breeze, Director, Fireworks, Flex HomeSite, JRun, Presenter és az Authorware.
A Dreamweaver web- és szájt-szerkesztő -menedzselőalkalmazás mellé került a Flash, amely a netes hirdetések, bannerek alapszerkesztő eszközévé vált, nem mellesleg számtalan játékprogram készült a használatával (Facebookos játékok nagy többsége, Zynga játékok…). A Fireworks az igényes webgrafikusok eszköze lett, mert web-optimalizáltan mentette az állományokat.
A Macromedia összes alkalmazása pár éven belül vagy feloldódott valamelyik meglevő Adobe alkalmazásban, vagy annak helyére került megkapva az Adobe alkalmazások jellegzetes felhasználó felületét. Az Adobe hosszú munkával elérte, hogy az alkalmazásai egymás számára átjárhatóak legyenek, az adott feladatot a cél alkalmazással lehessen elvégezni anélkül, hogy az Adobe szoftvereit el kellene hagyni.
Az Adobe Bridge szoftver feladata lett az alkalmazások közti fájl-mozgatás kezelése, a verziók és módosítások kezelése.
Az Aldus 1994-es megvételével került a FreeHand először az Adobe-hoz. A FreeHand az Illustrator konkurense, mindkettő vektor-grafikus rajzoló alkalmazás, az adott piac két vezető szoftvere. Az FTC (Federal Trade Comission) döntése értelmében az Adobe-nak el kellett adnia a FreeHandet az Altsysnek, és tilos volt 2004-ig bármilyen módon is a FreeHandet birtokolnia. Az Altsyst a Macromedia vásárolta fel, így az említett 2005-ös akvizícióval az Adobe ismét, immár véglegesen hozzájutott a FreeHandhez. Ekkor ez a két vektorgrafikus program létezett Macintoshra.
A FreeHand mellett több mint ötezer grafikus tett hitet, amikor 2011-ben a kaliforniai bíróságnál beperelte az Adobe-t a FreeHand elsorvasztása miatt. A Bíróság kötelezte az Adobe-t, hogy tartsa életben a FreeHandet, ezért az Adobe weblapján jól elrejtve 2016-ig látható volt egy teljesen üres FreeHand oldal. Az Adobe, egyes várakozások ellenére sem, tette szabad hozzáférésűvé a FreeHand forráskódját.
2003-ra az Adobe befejezte termékei felhasználói felületének egységesítését. Szoftvereit csoportosítva, jellemzően négy válogatásban – dtp, web, videó és az összes alkalmazás – kínálta. Az egyes csomagok - Creative Suite-ok - alkotó elemei idővel módosultak, átmenetileg új alkalmazás-csomagok is megjelentek. A Creative Suite első változata számjelzetlen CS, a következőek CS2, CS3, CS4, CS5.5 és CS6.
2007-ben az Adobe módosította küldetését, célmondatát, az eddigi "mindent, mindenkor mindenhol"-t a "forradalmasítani az ötletek és információk összeillesztését" - mondatra cserélte.
AE - After Effects :: AI - Illustrator :: AU - Audition :: DW- Dreamweaver :: EN - Encore :: FL - Flash :: FW - Fireworks :: ID - InDesign :: PR - Premiere :: PS - Photoshop
Az Adobe a 2013-ig dobozos szoftvereket forgalmazott. A szoftvereiből négy kollekciót kínált: asztalikiadvány-, web-, videó-szerkesztés és mindhárom egyben. 2011-ben megkezdte és várhatóan pár éven belül befejezi az átállást a dobozos termékek forgalmazásáról az éves szoftver licenc kínálására, az alkalmazások netes letöltésére. A váltás a technológia kínálta lehetőségen túl előnyös az Adobe számára, mert csökkenti a terjesztési, csomagolási, szállítási költséget. A korábbi CS-sel jelzett verziók durván másfél évente követték egymást, így a vásárlási hullámok miatt az árbevétel is erősen változott. A netes éves licenc értékesítés egyenletes cash-flowt eredményez.
A felhasználók számára előny a gyors hozzáférhetőség, a folyamatos frissítések azonnali elérhetősége. A hátrány, hogy az Adobe alkalmazásokra egyesével fizethet elő, vagy az összes alkalmazásra kell előfizetni – igaz, három átlagos alkalmazás esetén a minden-előfizetés kedvezőbb.
A felhasználó az Adobe szoftvereit megvásárolhatja közvetlenül az Adobe-tól netes kártyás fizetéssel vagy az Adobe hazai minősített viszonteladóitól.
Ez a szócikk részben vagy egészben az Adobe Systems című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel.
Hivatalos honlap (angol)
Magyar Adobe Felhasználók Egyesülete (magyar)