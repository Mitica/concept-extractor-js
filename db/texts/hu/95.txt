A Society for Worldwide Interbank Financial Telecommunication (SWIFT – Nemzetközi Bankközi Pénzügyi Telekommunikációs Társaság) egy 1973-ban, Brüsszelhez közel fekvő La Hulpe helységben alapított belga jogi személyiségű szövetkezet, melyet a csatlakozó tagok, köztük óriás transznacionális bankok birtokolnak és tartanak ellenőrzés alatt. A társaság 1977-ben ugyanezen a néven egy bankközi ügyintéző számítógép-hálózatot is létesített.
A résztulajdonosok között 2006-ban több mint 200 jogi személy volt található, köztük nagy, világot behálózó kereskedelmi bankok. A SWIFT naponta több mint 11 millió banki ügyletet bonyolít le.
A SWIFT-hálózat bankközi hálózat, amely a szolgáltatások rendkívül széles palettáját biztosítja: számláról számlára történő átutalások, elszámolások, devizapiaci- és értékpapír-ügyletek, beszedési megbízások (inkasszó) stb.
1977-ben hozták létre a túlságosan lassúnak és megbízhatatlannak ítélt telex-hálózat kiváltására. Üzemeltetését először BSC protokoll biztosította, majd 1991-ben, a SWIFT II hálózat indításával, áttértek az X-25 protokollra. 2004 óta IP alapú hálózatot használnak, a SwiftNet-et.
Az adatátvitel kódolt és használata során nagyon szigorú azonosítási eljárást kell követni. A biztonságos kommunikációt rejtjelző eszközök biztosítják.
A hálózat mintegy 200 ország, kb. 7 000 pénzintézetének szolgáltatásait látja el.
A SWIFT-megbízások a bankközi ügyletek fejlett rendezési módja, célja az ügyletek lehető legnagyobb fokú automatizálása és ezzel a lehető legrövidebb idő alatti ügyintézés. Egy banki átutalás klasszikus adatai, mint a feladó és a címzett fél banki azonosítói, az átutalás jogcíme, a szolgálati jelzések (átutalási díj, üzenettípus stb.), mind kódolva kerülnek rögzítésre és továbbításra. Például: a bankokat a részükre kiosztott SWIFT-kóddal azonosítják.
2006. júniusában, vezető amerikai lapok nemzetközi felháborodást kiváltó cikkei nyomán, az Amerikai Egyesült Államok kormánya elismerte, hogy a 2001. szeptember 11-ei terrortámadások után – a terrorizmus elleni háború ürügyén – a CIA egy titkos művelet keretében kutakodott a belgiumi székhelyű SWIFT banki adatbázisban is, hogy több feltételezett terrorista személy nemzetközi átutalásait ellenőrizze.
A SWIFT hivatalos honlapja