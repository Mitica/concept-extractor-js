Zatoka Pohaj, (chin. 渤海; pinyin Bó Hăi) – zatoka Morza Żółtego, w jego północno-zachodniej części, u wybrzeża Chin. Uchodzi do niej rzeka Huang He (Rzeka Żółta). Długość ok. 480 km, szerokość 300 km, głębokość do 40 m. Zamarza od listopada do marca.
Cieśnina Pohaj leżąca na wschód od zatoki, pomiędzy półwyspami Liaotung (Liaodong) a Szantung (Shandong), łączy ją z Morzem Żółtym. Półwysep Liaotuński oddziela ją od sąsiedniej Zatoki Zachodniokoreańskiej.