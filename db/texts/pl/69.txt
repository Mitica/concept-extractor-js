Partia Zieloni – polska partia polityczna o programie proekologicznym z naciskiem na prawa człowieka, sprawiedliwość społeczną oraz zrównoważony rozwój. Powstała na kongresie założycielskim w dniach 6–7 września 2003. Zarejestrowana sądownie 23 lutego 2004. Do kongresu, który odbył się w dniach 2–3 marca 2013, partia nosiła nazwę Zieloni 2004 (pozostała ona zastrzeżoną nazwą historyczną).
Podobnie, jak inne partie tego nurtu na świecie, Zieloni opierają swoje poglądy na czterech filarach: ekologizm, sprawiedliwość społeczna, demokracja oddolna oraz pacyfizm.
Zgodnie z programem przyjętym na ostatnim kongresie partii, jej działalność skupia się na poniższych postulatach.
„Ochrona zasobów ziemi naszym obowiązkiem”
Całkowite odchodzenie od pozyskiwania energii z ropy, węgla i innych paliw kopalnych oraz pozyskiwanie jej w przynajmniej 50% z odnawialnych źródeł energii do 2030 r.
Rezygnacja z planów budowy elektrowni jądrowych.
Popieranie działań zmierzających do ograniczenia emisji gazów cieplarnianych na świecie o co najmniej 40% do 2030 r. w porównaniu z poziomem z 1990 r.
Zwiększenie efektywności energetycznej o 45% do 2050 r. w celu zwalczania zanieczyszczenia powietrza, ubóstwa energetycznego oraz przeciwdziałania zmianom klimatu.
Zakończenie produkcji i sprzedaży nowych pojazdów spalinowych do 2030 r. i zastąpienie ich pojazdami niespalinowymi.
Stworzenie krajowego programu budowy i odbudowy połączeń kolejowych na lata 2020-2030.
Ochrona obecnych i stopniowe zwiększanie istniejących obszarów przyrodniczo cennych, np. Puszczy Białowieskiej.
Ochrona zasobów wodnych i racjonalne ich użytkowanie poprzez prawidłową retencję i oszczędzanie.
Zakaz hodowli zwierząt na futra i cyrków ze zwierzętami.„Gospodarka dobra wspólnego”
Wprowadzenie modelu gospodarki bazującego na takich wartościach jak godność człowieka, solidarność, praworządność, ekologiczna odpowiedzialność i demokracja.
Gospodarka o obiegu zamkniętym (wtórnego wykorzystania surowców) i promowanie świadomych wyborów konsumenckich.
Gwarancja miejsc w żłobkach i przedszkolach, umożliwiająca rodzicom powrót na rynek pracy.
Rozpoczęcie procesu stopniowego skracania czasu pracy do 30 godzin tygodniowo.
Stopniowe wprowadzanie podstawowego dochodu gwarantowanego.
Sprzeciw wobec budowy niemiecko-rosyjskiego gazociągu Nord Stream 2.
Równa płaca za tę samą pracę dla kobiet i mężczyzn.
Ograniczanie rozwarstwienia płac w Europie oraz gwarancja minimalnej emerytury europejskiej.
Zakaz reklam skierowanych do dzieci oraz promujących produkty parafarmaceutyczne.„Równość i solidarność prawem każdego człowieka”
Walka z dyskryminacją rasową, religijną, światopoglądową oraz z przyczynami ucieczki ludzi z ich własnych krajów.
Zakaz eksportu broni do regionów konfliktów.
Prawo do oddychania czystym powietrzem.
Aktywna pomoc ludziom ze względu na wykluczenie z powodu biedy i zdarzeń losowych.
Upowszechnienie opieki pielęgniarskiej, stomatologicznej i psychologicznej w żłobkach, przedszkolach i szkołach.
Wsparcie dla osób samotnie wychowujących dzieci oraz opiekunów i opiekunek osób niepełnosprawnych.
Wprowadzenie możliwości zawierania małżeństw przez pary jednopłciowe.
Równy wiek emerytalny dla kobiet i mężczyzn na poziomie 65 lat z możliwością wcześniejszego o 5 lat przejścia na emeryturę.
Obniżenie czynnego prawa wyborczego do 16 roku życia w wyborach samorządowych.
Prawna dopuszczalność eutanazji dla osób nieuleczalnie chorych, które komisyjnie wyrażą zdecydowaną wolę zakończenia życia.„Żywność dobrej jakości oparta o zrównoważone rolnictwo”
Odejście od przemysłowej hodowli zwierząt, przejście do rolnictwa bez chemicznych trucizn do 2040 r. oraz niedopuszczenie upraw GMO.
Wsparcie dla rolnictwa ekologicznego oraz lokalnej i bezpośredniej sprzedaży produktów rolnych.
Zabezpieczenie trwałości rodzinnych gospodarstw rolnych i ochrona praw socjalnych rolników i rolniczek oraz zatrudnionych w gospodarstwie pracowników i pracownic.
Edukacja i zwiększanie świadomości społeczeństwa w kwestiach spożycia żywności i jej wpływu na zdrowie ludzi – zwłaszcza chorób cywilizacyjnych, jak np. otyłość, cukrzyca, alergie.
Bardziej sprawiedliwy system dopłat dla całego rolnictwa i zwiększenie dopłat dla rolnictwa zrównoważonego i lokalnego.
W przeszłości Zieloni w swoim programie postulowali m.in.:
zrównoważony rozwój gospodarczy, społeczny, ekologiczny;
model energetyki opartej na efektywności energetycznej i prosumenckiej energetyce odnawialnej;
sprawiedliwość społeczną i usuwanie nierówności;
utrzymanie rozdziału kościołów i związków wyznaniowych od państwa;
prawa kobiet do legalnego przerywania ciąży;
wprowadzenie rejestrowanych związków partnerskich (dostępnych zarówno dla osób homo-, jak i heteroseksualnych);
politykę narkotykową opartą na edukacji i prewencji, a nie karaniu;
utrzymanie państwowej oświaty i służby zdrowia;
wycofanie polskich wojsk z Afganistanu;
politykę miejską opartą na usługach publicznych, aktywnej polityce mieszkaniowej, rozwoju dostępnego transportu publicznego, wspieraniu powszechnej i dostępnej edukacji, zdrowia i kultury, poszanowaniu zieleni i ekosystemów;
zrównoważony rozwój obszarów wiejskich, wsparcie dla rolnictwa ekologicznego, całkowite wyeliminowanie GMO.Sprzeciwiają się przywróceniu kary śmierci oraz wprowadzeniu podatku liniowego, a także budowie elementów amerykańskich instalacji antyrakietowych w Polsce (tzw. tarcza antyrakietowa).
Program gospodarczy Zielonych opiera się na zrównoważonym rozwoju – koncepcji ekologicznej państwa opiekuńczego. Zrównoważony rozwój zakłada integrację celów społecznych, ekologicznych i ekonomicznych m.in. poprzez realizację ekologicznej reformy podatkowej. Domagają się skutecznego wdrażania zasady zanieczyszczający płaci. Według Zielonych wprowadzanie gospodarki podporządkowanej ekologii przynosi także rozwój małych i średnich przedsiębiorstw oraz nowe, zielone miejsca pracy w takich sektorach gospodarki, jak energetyka odnawialna, termorenowacja, rolnictwo ekologiczne, budownictwo ekologiczne (np. domy pasywne), transport przyjazny środowisku, odmaterializowywanie produkcji itp. Zieloni sprzeciwiają się budowie elektrowni jądrowych, powołując się na istniejące w ich ocenie powody ekonomiczne i ekologiczne. Zieloni zwracają też uwagę na zagrożenia związane ze stosowaniem metody szczelinowania hydraulicznego do wydobywania gazu z łupków.
Zieloni postulują wyrównywanie szans kobiet i mężczyzn w sferze ekonomicznej – równą płacę za wykonywanie tej samej pracy, zwiększanie udziału kobiet w zarządzaniu firmami adekwatne do poziomu wykształcenia itp. Zieloni są przeciwni budowaniu wzrostu gospodarczego na łamaniu praw człowieka i pracownika, niszczeniu środowiska czy inwestowaniu w przemysł zbrojeniowy i jądrowy.
Zieloni to partia alterglobalistyczna, popiera także wolne i otwarte oprogramowanie.
Popiera pogłębianie integracji europejskiej i projekt konstytucji UE bez odwołań do chrześcijaństwa w preambule. Partia Zieloni prowadzi także kampanię na rzecz połączenia kolejowego Rail Baltica (m.in. przerzucenie na koleje tranzytowego ciężarowego transportu drogowego – „tiry na tory”) i alternatywnego przebiegu europejskiej drogi ekspresowej Via Baltica, omijającego bardzo cenną przyrodniczo Dolinę Rospudy.
Aktualne władze wybrane zostały na kadencję 2018-2020 podczas kongresu sprawozdawczo-wyborczego, który odbył się 17-18 lutego 2018 r. w Warszawie.
Marek Kossakowski – działacz opozycji demokratycznej w PRL, redaktor i kolporter wydawnictw niezależnych, internowany w 1981 r. Uczestnik pacyfistycznego ruchu Wolność i Pokój, będącego prekursorem zielonej polityki w Polsce. Z zawodu dziennikarz, pracował w „Gazecie Wyborczej” (m.in. jako szef działu zagranicznego), „Rzeczpospolitej” i „Dzienniku”, odznaczony Krzyżem Kawalerskim Orderu Odrodzenia Polski za działalność na rzecz przemian demokratycznych i wolności mediów i odznaką Zasłużony Działacz Kultury.
Małgorzata Tracz – absolwentka polonistyki i stosunków międzynarodowych Uniwersytetu Wrocławskiego, wykładowca na Wydziale Dziennikarstwa i Komunikacji Społecznej tej uczelni, prowadzi również galerię sztuki „La Belle Epoque”. Współzałożycielka Stowarzyszenia Aktywnych Społecznie „Trampolina”, członkini Stowarzyszenia Ekologicznego „Eko-Unia” oraz Stowarzyszenia Dolnośląski Kongres Kobiet, członkini Rady Programowej Kongresu Kobiet. Wspiera działania Dolnośląskiego Alarmu Smogowego od czasu jego powstania. W 2015 r. kandydowała do Sejmu Rzeczypospolitej jako liderka listy Zjednoczonej Lewicy we Wrocławiu zaś w 2018 w wyborach na prezydenta Wrocławia.
Miłosława Stępień sekretara – anglistka i afrykanistka, literaturoznawczyni i kulturoznawczyni, doktorka nauk humanistycznych, aktywistka społeczna w Koninie zajmująca się lokalną polityką miejską, a na szerszym forum jawnością w życiu publicznym i partycypacją obywatelską.
Mariusz Rusinek skarbnik – absolwent inżynierii środowiska na Uniwersytecie Przyrodniczym we Wrocławiu, biegły sądowy zawodowo zajmujący się nadzorem i realizacją infrastrukturalnych projektów budowlanych, związany z wrocławską kulturą i sztuką alternatywną oraz inżynierią miejską, prezes Stowarzyszenia SADSA.
Maciej Józefowicz rzecznik prasowy – kulturoznawca, amerykanista i specjalista ds. stosunków międzynarodowych; kiedyś dziennikarz i urzędnik państwowy, obecnie zajmuje się marketingiem.
Robert Sucharzewski koordynator prac Rady Krajowej – prawnik, przewodniczący szczecińskiego koła Partii Zieloni.
Wanda Majewska członkini Zarządu – była doradczyni ministra zdrowia oraz Komitetu Społecznego Rady Ministrόw, działa na rzecz ochrony środowiska jako podstawy zdrowia ludzi, reprezentując Zielonych na posiedzeniach komisji sejmowych poświęconych zdrowiu, środowisku i energii odnawialnej.
Urszula Zielińska członkini Zarządu – aktywistka zaangażowana w obronę Puszczy Białowieskiej, kampanię antysmogową „Polska Oddycha” oraz projekt ustawy „Ratujmy Kobiety”.
Radę Krajową Partii Zielonych tworzą: Maciej Boryna (Szprotawa), Izabela Janicka (Poznań), Jakub Kobyliński (Łódź), Aleksandra Kołeczek (Warszawa), Marcel Kwaśniak (Kraków), Dagmara Misztela (Warszawa), Monika Paca (Katowice), Julia Rokicka (Wrocław), Maciej Psych Smykowski (Katowice), Adrian Sulikowski (Opole), Tomasz Wojciechowsk (Piła), Małgorzata Wójcik (Gdańsk).
Fundacja „Strefa Zieleni” propagująca trwały, zrównoważony rozwój ekonomiczny, społeczny i ekologiczny. Wspiera finansowo i merytorycznie działania zgodne z ideologią i programem Zielonych, zarówno partii politycznych jak i organizacji pozarządowych.
Stowarzyszenie „Ostra Zieleń” zajmujące się promowaniem praw człowieka, zrównoważonego rozwoju, demokracji, ochrony środowiska. Skupia głównie młodych działaczy proekologicznych.
Czasopismo „Zielone Wiadomości” poruszające tematy związane z ekologią, zrównoważonym rozwojem, demokracją, prawami człowieka, prawami mniejszości, przedstawiające alternatywy dla dominującego systemu społeczno-gospodarczego.
Założycielami Zielonych były osoby wywodzące się z różnych środowisk, zwłaszcza organizacji pozarządowych: ekologicznych, feministycznych, a także działających na rzecz praw człowieka oraz równouprawnienia mniejszości światopoglądowych, seksualnych, narodowych i innych. Większość z nich tworzyła „Grupę Referendalną Zieloni”, działającą w kampanii referendalnej na rzecz przystąpienia Polski do Unii Europejskiej wiosną 2003. Rok 2004 w nazwie Zielonych wiązał się z członkostwem Polski w UE od 1 maja 2004. Partia należy do Europejskiej Partii Zielonych – ogólnoeuropejskiej partii politycznej powołanej 22 lutego 2004 w Rzymie. Zieloni ściśle współpracują z grupą Zieloni – Wolny Sojusz Europejski w Parlamencie Europejskim, której deputowani m.in. protestowali przeciwko budowie rządowego wariantu obwodnicy Augustowa przez dolinę Rospudy oraz doprowadzili do debat i przyjęcia rezolucji Parlamentu Europejskiego na temat homofobii w Polsce i całej Europie (ostatnia 26 kwietnia 2007). W maju 2016 Zieloni dołączyli do koalicji Wolność Równość Demokracja, powstałej pod patronatem Komitetu Obrony Demokracji. Pół roku później zawiesili jednak współpracę w jej ramach. Partia angażowała się także na rzecz zwiększenia legalności aborcji oraz poparła tzw. czarny protest. W lipcu 2017 została sygnatariuszem obywatelskiego projektu ustawy „Ratujmy Kobiety 2017”.
W różnych okresach działalności Zielonych, związani byli nimi m.in.:
Pod hasłem „Do Unii po zmiany!” partia startowała w wyborach do Parlamentu Europejskiego w 2004. Zarejestrowała listy w 3 z 13 okręgów wyborczych. Uzyskała 16 288 głosów, co dało jej 0,27% poparcia w skali kraju i 17. miejsce spośród 21 komitetów.
31 maja 2005 Zieloni zawarli porozumienie z Socjaldemokracją Polską i Unią Pracy o wspólnym starcie w wyborach parlamentarnych w 2005 (pod szyldem SDPL). Poparli również Marka Borowskiego w wyborach prezydenckich. Lista SDPL zdobyła 459 380 głosów (3,89% poparcia w skali kraju), z czego sami Zieloni uzyskali 19 644 głosów, co dało 0,17% poparcia w skali kraju (partia przyjęła regułę wystawienia po jednej osobie w okręgu wyborczym). Jedynkami Zielonych w tych wyborach byli ich współprzewodniczący: Magdalena Mosiewicz w okręgu podwarszawskim, w którym uzyskała 2506 głosów oraz Dariusz Szwed w okręgu olsztyńskim, w którym uzyskał 1223 głosy.
Lokalne struktury Zielonych samodzielnie decydowały o formule startu w wyborach samorządowych w 2006 (m.in. dlatego władze krajowe partii odrzuciły zaproszenie do tworzącego się bloku Lewicy i Demokratów). Samodzielna lista Zielonych w Warszawie uzyskała 11 210 głosów (1,68%) i 7. miejsce na 14. Niecały 1% poparcia uzyskały we Wrocławiu i Gdańsku współtworzone przez Zielonych z Młodymi Socjalistami komitety lokalne. W innych miastach osoby związane z partią kandydowały z list lokalnych (głównie niepartyjnych) albo koalicji Lewica i Demokraci.
W wyborach parlamentarnych w 2007 partia wystawiła czworo kandydatów do Senatu, rejestrując jednego z nich. Monika Paca uzyskała w okręgu katowickim 21 336 głosów (4,5% spośród głosujących), zajmując 8. miejsce spośród 10 kandydatów.
1 lutego 2009 Zieloni wraz z Socjaldemokracją Polską i Partią Demokratyczną – demokraci.pl powołali koalicję Porozumienie dla Przyszłości, która przed wyborami do Parlamentu Europejskiego 13 marca 2009 zarejestrowała Koalicyjny Komitet Wyborczy Porozumienie dla Przyszłości – CentroLewica. KW PdP-CentroLewica zdobył 179 602 głosy (2,44% w skali kraju), w tym 26 002 głosy oddane na kandydatów Zielonych (0,35% w skali kraju). Jedynkami Zielonych w tych wyborach byli ich przewodniczący: Dariusz Szwed otwierający listę w okręgu gdańskim, w którym uzyskał 1758 głosów oraz popierana przez Zielonych Magdalena Środa startująca z pierwszej pozycji w okręgu łódzkim, w którym uzyskała 10 798 głosów.
W wyborach prezydenckich w 2010 Zieloni poparli Grzegorza Napieralskiego w oparciu o analizę programów najważniejszych kandydatów. Kandydat SLD uzyskał w rankingu Zielonego Indeksu najwyższy wynik: 78 w skali od -200 do +200 punktów. W drugiej turze członkowie partii zachęcali do głosowania, ale nie poparli żadnego z kandydatów, wskazując na ich konserwatyzm światopoglądowy i neoliberalizm gospodarczy.
Przed wyborami samorządowymi w 2010 Zieloni podpisali porozumienie z SLD, Partią Kobiet, Unią Pracy i OPZZ. Zieloni startowali z list SLD m.in. w Warszawie i na Śląsku. W niektórych innych miastach, np. Bydgoszczy i Lublinie, Zieloni wystartowali w ramach innych list lewicowych.
W wyniku wyborów Zieloni zdobyli pierwsze mandaty w samorządzie: 2 w sejmikach wojewódzkich (Małgorzata Tkacz-Janik w śląskim i Ewa Koś w zachodniopomorskim) oraz 3 w radach miast i gmin (Krystian Legierski w Warszawie, Beata Kubica w Opolu i Sebastian Kotlarz w Kątach Wrocławskich).
W wyborach parlamentarnych w 2011 przedstawiciele partii ponownie znaleźli się na listach Sojuszu Lewicy Demokratycznej, jednak nie uzyskali żadnego mandatu w Sejmie. Sami kandydaci Zielonych uzyskali 23 421 głosów, co dało 0,16% poparcia w skali kraju. Jedyną jedynką Zielonych był ich przewodniczący Dariusz Szwed otwierający listę w okręgu chrzanowskim, w którym uzyskał 3842 głosy.
W wyborach do Parlamentu Europejskiego w 2014 Zieloni utworzyli własny Komitet Wyborczy Partia Zieloni. Start z list komitetu Zielonych zapowiedzieli przedstawiciele Partii Kobiet, Polskiej Partii Socjalistycznej i Młodych Socjalistów. Komitet zarejestrował listy w pięciu okręgach. Komitet Zielonych uzyskał w wyborach 22 481 głosów (0,32%), zajmując 10. miejsce (wyprzedzając m.in. komitet Demokracji Bezpośredniej, którego listy były zarejestrowane w sześciu okręgach).
W wyborach samorządowych w 2014 Zieloni wystawili własne listy do rady miasta w Warszawie i Wrocławiu, w Warszawie wystawiając Joannę Erbel jako własną kandydatkę na prezydenta miasta, a we Wrocławiu popierając kandydata SLD. W Krakowie współtworzyli razem ze związkami zawodowymi i ruchami miejskimi komitet Kraków Przeciw Igrzyskom. W Opolu dotychczasowa radna Zielonych Beata Kubica (wybrana w 2010 z listy SLD) kandydowała do rady miasta z listy Mniejszości Niemieckiej. W województwie lubuskim Zieloni współtworzyli razem z Ruchem Sprawiedliwości Społecznej, związkami zawodowymi i ruchami obywatelskimi komitet Nowy Ład w wyborach do tamtejszego sejmiku. Zieloni wystawili również kilkunastu kandydatów w Jednomandatowych Okręgach Wyborczych w całej Polsce.
W wyniku wyborów samodzielne listy Partii Zieloni w Warszawie otrzymały 2,55% głosów do rady miasta. Podobny wynik (2,48%) otrzymała kandydatka na prezydenta miasta Joanna Erbel. Wrocławskie listy Zielonych otrzymały 1,97% głosów do rady miasta. W Krakowie komitet Kraków Przeciw Igrzyskom, współtworzony przez Zielonych, otrzymał 6,7% głosów, co nie przełożyło się na mandaty (Tomasz Leśniak otrzymał poparcie 4,84% w wyborach na prezydenta miasta). Komitet Wyborczy Nowy Ład, współtworzony przez Zielonych, w wyborach do Sejmiku Województwa Lubuskiego otrzymał 0,62% poparcia (był to 10. wynik spośród 11 komitetów). Żaden kandydat Zielonych na radnego w JOW-ach nie uzyskał mandatu.
Kandydatką partii w wyborach prezydenckich w 2015 została ogłoszona posłanka Anna Grodzka, która jednak nie zebrała wymaganej liczby 100 tysięcy podpisów.
W wyborach parlamentarnych w 2015 partia wystartowała wraz z SLD, Twoim Ruchem, Unią Pracy i PPS w koalicji Zjednoczona Lewica, która nie zdobyła mandatów. Sami kandydaci Zielonych uzyskali 39 582 głosy, co dało 0,26% poparcia w skali kraju. Jedynkami Zielonych w tych wyborach byli ich przewodniczący: Małgorzata Tracz w okręgu wrocławskim, w którym uzyskała 14 542 głosy (10. wynik wśród wszystkich kandydatów koalicji) oraz Adam Ostolski w okręgu szczecińskim, w którym uzyskał 6444 głosy. Ze względu na przekroczenie przez Zjednoczoną Lewicę progu 6% tworzące ją partie otrzymały subwencję na działalność statutową (w proporcjach ustalonych w umowie koalicyjnej) – Zieloni otrzymali 2%, czyli ok. 125 tys. zł.
W wyborach samorządowych w 2018 Zieloni po raz pierwszy wystawili listy wyborcze do sejmików wojewódzkich w całym kraju. Komitet Wyborczy Partia Zieloni został zarejestrowany pod ogólnopolskim numerem 3. i startował pod hasłem „Odetchnij, Polsko!”. Ogółem zarejestrowano 57 list do 16 sejmików województw oraz 7 list do 1 rady miasta na prawach powiatu. O mandaty ubiegało się 400 kandydatów, w tym 204 kobiety i 196 mężczyzn (odpowiednio 51% i 49%). Kandydaci uzyskali w skali kraju 177 828 głosów (1,15%), zajmując 10. miejsce. Nie zdobyli jednak żadnego mandatu. Najlepszy wynik Partia Zielonych uzyskała w gminie Ośno Lubuskie, w której na kandydatów z tej partii oddano 22,11% głosów w wyborach do sejmiku.
Przewodnicząca partii Małgorzata Tracz kandydowała w wyborach na prezydenta Wrocławia. Uzyskała ósmy wynik z liczbą 3487 głosów (1,35%). Zieloni wystawili również kandydatów do rad miejskich we Wrocławiu, Kłodzku, Szprotawie, Łodzi, Warszawie, Płocku, Radomiu, Gdańsku, Katowicach, Zabrzu, Poznaniu, Koninie, Koszalinie i Pyrzycach.
6 listopada 2018 r. na konferencji prasowej Partia Zieloni oficjalne poinformowała o przygotowaniach do startu w wyborach w 2019 zarówno na szczebli krajowym jak i europejskim.
W Zielonych od kół do Zarządu Krajowego obowiązuje zasada parytetu płci we wszystkich władzach, a przewodniczy zawsze jednocześnie kobieta i mężczyzna (dwoje przewodniczących, do marca 2008 nazywanych „współprzewodniczącymi”).
Pod koniec czerwca 2014 do Zielonych przystąpiła posłanka Anna Grodzka, która wystąpiła z Twojego Ruchu (pozostała początkowo w klubie poselskim TR, jednak trzy miesiące później jej członkostwo w nim wygasło). Po roku wystąpiła jednak z partii.
Kongres założycielski, 6–7 września 2003, Warszawa
Kongres przyjął „Zielony manifest”, będący podstawowym dokumentem programowym powstającej partii.
I Kongres, 12–14 listopada 2004, Gdańsk
II Kongres, 24–26 lutego 2006, Katowice
III Kongres, 1–2 marca 2008, Warszawa
Kongres przyjął poprawki do statutu, zastępując określenia „współprzewodniczący” i „współprzewodnicząca” ich krótszymi wersjami. Zieloni przyjęli również kilka stanowisk dotyczących polityki zagranicznej, m.in. w sprawie wycofania wojska z Iraku i Afganistanu oraz sprzeciwu wobec tarczy antyrakietowej.
IV Kongres, 16–18 kwietnia 2010, Warszawa
Kongres przyjął cztery uchwały programowe: w sprawie ordynacji wyborczej, priorytetów polityki społecznej, polityki zdrowotnej i polityki edukacyjnej.
V Kongres (programowy), 2–3 września 2011, Warszawa
Kongres przyjął pięć uchwał programowych, dotyczących: zielonej gospodarki, ochrony praw pracowniczych, polityki energetyczno-klimatycznej, świeckiego państwa i polityki kulturalnej.
VI Kongres (sprawozdawczo-wyborczy), 2–4 grudnia 2011, Warszawa
Kongres wybrał nowe władze partii.
VII Kongres (sprawozdawczo-wyborczy), 2–3 marca 2013, Warszawa
Kongres wybrał nowe władze partii, przyjął również dwie uchwały programowe, dotyczącą polityki europejskiej oraz polityki wspierania odnawialnych źródeł energii. Zmieniono też nazwę partii z „Zieloni 2004” na „Partia Zieloni”.
VIII Kongres (sprawozdawczo-wyborczy), 12–13 lipca 2014, Warszawa
Kongres ponownie wybrał Agnieszkę Grzybek i Adama Ostolskiego na przewodniczących partii, przyjął również uchwały dotyczące wyborów samorządowych, prezydenckich i parlamentarnych.
IX Kongres (sprawozdawczo-wyborczy), 30–31 maja 2015, Warszawa
Kongres dyskutował o sprawach programowych, wybrał także nowe władze partii.
X Kongres (sprawozdawczo-wyborczy), 20–21 lutego 2016, Warszawa
Kongres wybrał nowe władze partii i przyjął Zielony Manifest 2.0.
XI Kongres (programowy), 30 września – 1 października 2017, Warszawa
Kongres przyjął program Zielone Przesłanie.
XII Kongres (sprawozdawczo-wyborczy), 17–18 lutego 2018, Warszawa
Kongres wybrał władze partii oraz zdecydował o samodzielnym starcie w wyborach do sejmików województw w wyborach w 2018 r., a także podjął uchwałę o potrzebie powołania szerokiej koalicji w wyborach do Europarlamentu (2019).
Porozumienie dla Przyszłości
Zjednoczona Lewica
partie polityczne w Polsce
Program wyborczy Zielonych 2004 z 2005
aktualna strona partii
profil Zielonych na Facebooku
kanał Zielonych na YouTube
Fundacja Strefa Zieleni
czasopismo „Zielone Wiadomości”
Stowarzyszenie Ostra Zieleń