Port Said (arab. بورسعيد, transliteracja: Būr Saʻīd) – miasto egipskie leżące na północnym wschodzie tego kraju, nad Morzem Śródziemnym, w pobliżu Kanału Sueskiego. Zostało założone w 1859 r. w związku z rozbudową tego kanału. Nazwane na cześć Said Paszy, wicekróla Egiptu. W 2006 roku liczyło około 570 tysięcy mieszkańców.
Podstawą gospodarki Port Saidu jest rybołówstwo i przemysł spożywczo-tytoniowy oraz chemiczny. Port miejski odgrywa dużą rolę w eksporcie (np. bawełny i ryżu) Egiptu, jak również w żegludze śródziemnomorskiej (jako port przystankowy). Duże dochody przynosi również strefa wolnocłowa, jaką jest port, jak i lokalne ośrodki wypoczynkowe. Port Said jest strefą przemysłową. Na wschód od miasta, po drugiej stronie Kanału Sueskiego leży Port Fuad, który wchodzi w skład tej samej aglomeracji.
W Port Saidzie rozpoczyna się akcja powieści Henryka Sienkiewicza W pustyni i w puszczy, mieszkali tam jej główni bohaterowie Staś i Nel. Ich ojcowie pracowali bowiem przy budowie Kanału Sueskiego.
1 lutego 2012 r. po piłkarskim meczu El-Masry i Al-Ahly Kair, doszło do zamieszek, w których zginęło 79 osób.
Obecnie znajduje się tam polski konsulat honorowy.
Port lotniczy Port Said
Port Said (stacja kolejowa)
El-Masry – piłkarski klub sportowy
Kanał Sueski
Zdjęcie satelitarne z Google Maps (ang.)
Oficjalna strona miasta (arab.)