Japan Meteorological Agency (jap. 気象庁 Kisho-cho) (JMA) – japońska agencja meteorologiczna podlegająca Ministerstwu Lądu, Infrastruktury, Transportu i Turystyki. Odpowiedzialna jest za zbieranie i podawanie do wiadomości publicznej w Japonii wyników, które są uzyskiwane z danych opartych na dziennej obserwacji i badaniach naukowych związanych ze zjawiskami naturalnymi w obszarze m.in. meteorologii, hydrologii, sejsmologii oraz wulkanologii. Siedziba JMA jest zlokalizowana w tokijskim okręgu Chiyoda.
Japońska Agencja Meteorologiczna jest odpowiedzialna głównie za ogólnokrajowe publikacje ostrzeżeń systemu wczesnego ostrzegania przed trzęsieniami ziemi (EEW). Agencja prowadzi także Regionalne Wyspecjalizowane Centrum Meteorologiczne, które jest jednym z sześciu tego typu ośrodków podlegających Światowej Organizacji Meteorologicznej (WMO). Jego zadaniem jest analiza i prognozowanie tropikalnych cyklonów w zachodniej części Północnego Pacyfiku oraz na Morzu Południowochińskim (0º–60ºN, 100º–180ºE).
26 sierpnia 1872: uruchomiono pierwszą stację meteorologiczną w Japonii zlokalizowaną w Hakodate (Hokkaido), która była prekursorem obecnej stacji meteorologicznej Hakodate (jap. 函館海洋気象台 Hakodate Kaiyō Kishō-dai);
czerwiec 1875: powstało Tokijskie Obserwatorium Meteorologiczne (jap. 東京気象台 Tōkyō Kishō-dai) w ramach Działu Biura Geografii ds. Badania Opinii Ministerstwa Spraw Wewnętrznych (jap. 内務省地理寮量地課 Naimu-shō Chiri-ryō Ryōchi-ka);
1887: nazwę Tokijskiego Obserwatorium Meteorologicznego zmieniono na Centralne Obserwatorium Meteorologiczne (jap. 中央気象台 Chūō Kishō-dai) (CMO);
1895: obserwatorium zaczęło podlegać Ministerstwu Edukacji (jap. 文部省 Monbushō);
1923: główne biuro przeniesiono do Motoe-machi, Kōjimachi-ku (później Takehira-chō 1), które znajdowało się w pobliżu fosy okalającej tokijski Pałac Cesarski;
1943: Ministerstwo Transportu i Telekomunikacji objęło kontrolę nad CMO;
1945: nadzór nad obserwatorium przejęło Ministerstwo Transportu (jap. 運輸省 Un’yu-shō);
1956: Centralne Obserwatorium Meteorologiczne przemianowano na Japan Meteorological Agency (jap. 気象庁 Kishō-chō), stając się wówczas agencją Ministerstwa Transportu;
1964: główna siedziba została przeniesiona do budynku w Ōtemachi, Chiyoda-ku (obecna lokalizacja agencji);
2001: Ministerstwo Lądu, Infrastruktury, Transportu i Turystyki (jap. 国土交通省 Kokudo-kōtsū-shō) przejęło jurysdykcję nad JMA (w ramach reformy rządowej).
oficjalna strona Japan Meteorological Agency