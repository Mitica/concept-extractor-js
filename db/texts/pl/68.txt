Partia Razem (Razem) – polska lewicowa partia polityczna. Została założona w maju 2015, a zarejestrowana w lipcu tego samego roku.
Partia Razem powstała w odpowiedzi na apel środowisk lewicowych o wspólny start lewicy społecznej w wyborach parlamentarnych. Inicjatorzy apelu byli niezadowoleni z sytuacji na polskiej scenie politycznej i – jak twierdzili – z braku lewicowej reprezentacji w parlamencie. Ugrupowanie założyli między innymi działacze Młodych Socjalistów oraz byli działacze Zielonych.
Formacją kieruje dziewięcioosobowy Zarząd Krajowy. Pierwszy zarząd partii, wybrany 17 maja 2015, składał się z Jakuba Barana, Aleksandry Cachy, Alicji Czubek, Macieja Koniecznego, Magdaleny Malińskiej, Mateusza Mirysa, Katarzyny Paproty, Adriana Zandberga i Marceliny Zawiszy. 21 lipca 2015 partia została zarejestrowana przez sąd. W sierpniu deklarowała posiadanie około 6000 zarejestrowanych członków i sympatyków partii.
W wyborach parlamentarnych w 2015 Partia Razem wystawiła samodzielne listy do Sejmu we wszystkich okręgach wyborczych. Nie wystawiła natomiast kandydatów do Senatu. Partia zdobyła 3,62% głosów, zajmując 8. miejsce. Nie uzyskała mandatów w Sejmie, jednak uzyskany wynik (powyżej 3%) uprawnił ją do otrzymania subwencji z budżetu państwa.
W odpowiedzi na nieopublikowanie przez premier Beatę Szydło wyroku Trybunału Konstytucyjnego z dnia 9 marca 2016, stwierdzającego niezgodność z Konstytucją uchwalonej w grudniu 2015 nowelizacji ustawy o TK, Partia Razem 9 marca 2016 rozpoczęła protest pod gmachem Kancelarii Prezesa Rady Ministrów, który zakończył się 17 marca. Członkowie partii za pomocą rzutnika wyświetlili na fasadzie budynku treść wyroku, żądając jego opublikowania.
W związku z organizacją Światowych Dni Młodzieży w 2016, partia krytycznie odniosła się do finansowego zaangażowania władz miast Krakowa i Warszawy w organizację wydarzenia.
W 2016 Partia Razem podjęła współpracę z założonym przez Janisa Warufakisa ponadnarodowym ruchem Diem25 (Ruch Demokracji w Europie 2025); lider ruchu ogłosił w maju 2017 poparcie dla Razem w wyborach do Parlamentu Europejskiego w 2019.
W dniach 14–15 maja 2016 odbył się drugi kongres Razem, podczas którego 1030 delegatów wybrało nowe władze partii. Do Zarządu Krajowego wybrani zostali Alicja Czubek, Agnieszka Dziemianowicz-Bąk, Maciej Konieczny, Magdalena Malińska, Mateusz Mirys, Weronika Samolińska, Mateusz Trzeciak, Adrian Zandberg oraz Marcelina Zawisza.
15 września 2016 uruchomiona została kampania „Zero tolerancji”, w której ujawniane i nagłaśniane były przypadki współpracy instytucji publicznych ze skrajną prawicą.
Na przełomie września i października 2016 partia zapoczątkowała „czarny protest”, związany ze skierowaniem do dalszych prac obywatelskiego projektu ustawy o zaostrzeniu przepisów aborcyjnych i odrzuceniem projektu ich liberalizacji (brała także udział w „czarnym poniedziałku” 3 października). W grudniu tego samego roku amerykański magazyn „Foreign Policy” umieścił Agnieszkę Dziemianowicz-Bąk z Partii Razem i Barbarę Nowacką z TR w rankingu FP Top 100 Global Thinkers za udział w organizacji  czarnego protestu. Partia również zainicjowała kampanię „Z dala od szpitala”, mającą na celu utrudnienie kontrowersyjnej według niej działalności organizacji pro-life, zwłaszcza Fundacji Pro – prawo do życia, polegającej na pokazywaniu zdjęć martwych płodów w przestrzeni publicznej i przedstawianiu treści antyaborcyjnych. Partia Razem była również sygnatariuszem w 2016 i w 2017 inicjatywy ustawodawczej „Ratujmy Kobiety”, mającej na celu zalegalizowanie aborcji do 12. tygodnia ciąży, refundację środków antykoncepcyjnych, wprowadzenie zgodnie z jej programem edukacji seksualnej w szkołach, zakaz przedstawiania treści pro-life w obrębie placówek służby zdrowia i edukacyjnych oraz ograniczenie klauzuli sumienia w placówkach finansowanych ze środków publicznych.
Partia Razem wspólnie z Ogólnopolskim Porozumieniem Związków Zawodowych zainicjowała w kwietniu 2017 kampanię „Moje prawa są łamane”, która ma zwrócić uwagę na przypadki łamania praw pracowniczych.
W 2017 w partii pojawiły się spory wewnętrzne, dyskusje z Zarządem Krajowym (gdzie główną rolę odgrywali wówczas działacze wywodzący się z Młodych Socjalistów) i skrajnie lewicową frakcją „Chleba i Róż”, prowadzone przez inną nieformalną frakcję „Państwo Lewica Partia” – opowiadającą się za szerszą współpracą z Zielonymi, Inicjatywą Polską (kierowaną przez Barbarę Nowacką) i środowiskiem Roberta Biedronia.
W 2018 partia wprowadziła do dyskusji publicznej temat skrócenia podstawowego czasu pracy do 35 godzin w tygodniu (zbiórka pod obywatelską inicjatywą ustawodawczą – „Pracujmy krócej”).
W wyborach samorządowych w 2018 ugrupowanie wystawiło listy wyborcze do sejmików województw we wszystkich okręgach, nie rejestrując jednak list kandydatów na radnych niższego szczebla. Członkowie partii wystartowali z ramienia lokalnych komitetów na prezydentów Krakowa, Gdyni i Częstochowy, a także na burmistrza Leśnej; oprócz tego ugrupowanie weszło w niektórych miejscach w lokalne sojusze. Hasłem wyborczym partii ogłoszono Polska – wygodny dom dla wszystkich. W wyborach do sejmików partia uzyskała w skali kraju 1,57% głosów, co było 8. wynikiem spośród wszystkich komitetów. Najwyższe poparcie (nieco powyżej 2%) zdobyła w województwach warmińsko-mazurskim i pomorskim, a najniższe (poniżej 1%) w świętokrzyskim i lubelskim. W wyborach na prezydentów miast członkowie partii zajęli ostatnie lub (w Krakowie) przedostatnie miejsca, natomiast w wyborach na burmistrza Leśnej koordynator okręgu ugrupowania Szymon Surmacz zwyciężył w II turze (po wyborach wystąpił jednak z partii).
Na kongresie założycielskim, który odbył się 16 i 17 maja 2015, około 200 delegatów przyjęło główne założenia programowe Razem.
Partia deklaruje poglądy socjaldemokratyczne, odwołuje się też do socjalizmu demokratycznego. Wśród osób pracujących nad programem gospodarczym Razem była m.in. należąca do partii profesor nauk zarządzania Monika Kostera. Do założeń programowych Partii Razem należą:
walka o stabilne miejsca pracy, likwidacja umów śmieciowych, podwyższenie pensji minimalnej;
wprowadzenie 35-godzinnego czasu pracy, zakaz darmowych staży, zwiększenie uprawnień dla PIP-u;
zatrzymanie komercjalizacji służby zdrowia, finansowanie jej bezpośrednio z budżetu państwa, wprowadzenie pełnej refundacji zabiegów in vitro i antykoncepcji;
podatek dla najwięcej zarabiających osób płacących podatek PIT w Polsce: 75% od nadwyżki powyżej pół miliona złotych dochodu rocznie;
stworzenie państwowych i samorządowych funduszów zalążkowych, inwestujących w przedsięwzięcia w zamian za udział państwa w przyszłych zyskach;
ograniczenie handlu w niedziele i święta;
podniesienie kwoty wolnej od podatku, wprowadzenie progresywnego podatku dla przedsiębiorstw, zlikwidowanie podatku liniowego dla przedsiębiorstw;
przeniesienie środków z dotacji służących tworzeniu nieefektywnych mikroprzedsiębiorstw na pomoc w organizowaniu spółdzielni;
zakazanie eksmisji na bruk;
wprowadzenie edukacji seksualnej do szkół;
wprowadzenie równouprawnienia rodzin niezależnie od płci partnerów;
wprowadzenie jednolitego, 480-dniowego urlopu rodzicielskiego, dzielonego po równo pomiędzy rodziców;
ograniczenie wynagrodzeń poselskich do trzykrotności płacy minimalnej;
zawetowanie podpisania TTIP;
wprowadzenie ostrzejszej progresji podatkowej.Brytyjski ekonomista Guy Standing nazwał Razem „pierwszym w Polsce autentycznym ruchem reprezentującym prekariat”.
Proponowana progresja podatkowa, dzięki zwolnieniu od opodatkowania kwoty minimum socjalnego (w 2015 wynosiło 1 066,99 zł miesięcznie), oznacza niższe podatki dla większości Polaków. Wyższe niż do tej pory podatki płaciłyby osoby zarabiające powyżej 5000 zł miesięcznie, czyli mieszczące się w górnym centylu zarobków.
0% – dla dochodów poniżej dwunastokrotności minimum socjalnego rocznie;
22% – dla kwoty nadwyżki powyżej dwunastokrotności minimum socjalnego rocznie;
33% – dla kwoty nadwyżki powyżej 60 000 złotych dochodu rocznie;
44% – dla kwoty nadwyżki ponad 120 000 złotych dochodu rocznie;
55% – dla kwoty nadwyżki ponad 250 000 złotych dochodu rocznie;
75% – dla kwoty nadwyżki ponad 500 000 złotych dochodu rocznie.Wysokość ewentualnie płaconych przez siebie podatków można sprawdzić w specjalnym kalkulatorze Partii Razem.
Władzami krajowymi Razem są Kongres, Rada Krajowa, Zarząd Krajowy, Krajowa Komisja Rewizyjna oraz Krajowy Sąd Koleżeński. Zarząd Krajowy jest organem wykonawczym Razem. Wszyscy członkowie partii należą do okręgów, które obejmują terytorium co najmniej jednego powiatu. Każdy okręg liczy co najmniej 10 członków. Istnieją również okręgi nadzwyczajne, np. te działające poza granicami kraju. Wszystkie władze Razem działają kolegialnie i podejmują decyzje w formie uchwał.
Na wniosek co najmniej dziesięciu członków można również założyć koło tematyczne, którego zadaniem jest wypracowanie z własnej inicjatywy lub na wniosek innych organów Razem opinii na określony przezeń temat. Zarząd Krajowy ma obowiązek zająć stanowisko wobec takiej opinii w ciągu 30 dni lub na najbliższym posiedzeniu Zarządu Krajowego.
Aktualnie (po kongresie ugrupowania z czerwca i wyborach z lipca 2018) Zarząd Krajowy partii liczy 9 osób. Jego członkami są: Agnieszka Dziemianowicz-Bąk, Maciej Konieczny, Mateusz Mirys, Konrad Mostek, Katarzyna Paprota, Maciej Szlinder, Adrian Zandberg, Marcelina Zawisza oraz Julia Zimmermann. Rada Krajowa partii liczy około 40 osób (zasiada w niej m.in. Piotr Czerniawski).
Oficjalna strona Partii Razem