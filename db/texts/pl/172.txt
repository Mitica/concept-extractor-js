Santander Bank Polska SA (w latach 2001–2018 Bank Zachodni WBK SA) – bank uniwersalny z siedzibą w Warszawie. Jest 3. bankiem w Polsce pod względem wartości aktywów oraz 3. pod względem liczby placówek. Prezesem zarządu banku od listopada 2016 roku jest Michał Gajewski. Bank Zachodni WBK powstał w wyniku połączenia w 2001 Banku Zachodniego SA i Wielkopolskiego Banku Kredytowego SA. Od 2011 roku należy do hiszpańskiej grupy Santander. 4 stycznia 2013 r. Bank Zachodni WBK połączył się z Kredyt Bankiem. 7 września 2018 r. zarząd spółki poinformował o zarejestrowaniu w sądzie rejestrowym zmiany firmy spółki na Santander Bank Polska SA
Bank Zachodni SA powstał w 1988 na mocy Rozporządzenia Rady Ministrów z dnia 11 kwietnia 1988 r. w sprawie utworzenia Banku Zachodniego we Wrocławiu. W 1991 został przekształcony w jednoosobową spółkę Skarbu Państwa. W marcu 1995 roku irlandzka grupa Allied Irish Banks nabyła od Skarbu Państwa 16,2% akcji Wielkopolskiego Banku Kredytowego. W następnych latach nabywała kolejne udziały w spółce, a w 1999 roku nabyła większościowy pakiet akcji (80%) Banku Zachodniego S.A. 13 czerwca 2001 roku, uchwałą Komisji Nadzoru Bankowego z dnia 7 marca 2001 roku, utworzono Bank Zachodni WBK. AIB objęła 70,5% udziałów w powstałym banku.
23 czerwca 2001 roku rozpoczęto obrót akcjami banku na Giełdzie Papierów Wartościowych w Warszawie. Bank wchodzi w skład indeksu WIG30.
30 marca 2010 roku AIB ogłosiło zamiar sprzedaży udziałów w BZWBK, a 10 września potwierdzono te zamiary podając nabywcę – hiszpańską grupę Santander, która miała nabyć od AIB 70,36% akcji warte 3,1 mld euro. 30 marca 2011 roku Santander w ramach wezwania skupił 69,912 mln akcji spółki obejmując w niej 95,67% udziałów.
W 2012 roku grupa Santander porozumiała się z belgijskim KBC w sprawie zakupu należącego do tej drugiej grupy banku Kredyt Bank. Następstwem zakupu Kredyt Banku przez Santander stało się połączenie obu polskich banków. 4 stycznia 2013 nastąpił wpis do KRS na mocy którego Bank Zachodni WBK S.A. stał się następcą prawnym Kredyt Banku. Połączony bank funkcjonuje jako Bank Zachodni WBK, a nazwa „Kredyt Bank” była używana jeszcze przez krótki czas jako znak towarowy części produktów.
W sierpniu 2014 Mateusz Morawiecki – ówczesny prezes zarządu banku – zapowiedział rebranding nazwy banku na „Santander”, tłumacząc to koniecznością unifikacji nazwy pod którą spółka Santander działa na świecie. Decyzję odwołano na skutek braku konsultacji z Komisją Nadzoru Finansowego, do których zobowiązała się spółka przejmując bank. 7 września 2018 Zarząd Spółki poinformował o zarejestrowaniu w sądzie rejestrowym zmiany firmy spółki na Santander Bank Polska S.A oraz przeniesienia siedziby do Warszawy.
W 2018 roku Bank przejął wydzieloną część Deutsche Bank Polska SA, obejmująca m.in. sektor klientów indywidualnych.
Grupa kapitałowa Santander Bank Polska S.A. skupia spółki zajmujące się działalnością maklerską, zarządzaniem aktywami, funduszami inwestycyjnymi, leasingiem, faktoringiem, usługami ubezpieczeniowymi bancassurance oraz private bankingiem.
Spółkami Grupy są:
Santander Bank Polska SA (podmiot dominujący)
Santander Consumer Bank SA
Santander Finanse sp. z o.o.
Santander Factoring sp. z o.o.
Santander Leasing SA
Santander F24 SA
Santander Inwestycje sp. z o.o.
Santander Consumer Finanse sp. z o.o.
Santander Consumer Multirent sp. z o.o.
PSA Finance Polska sp. z o.o.
PSA Consumer Finance Polska sp. z o.o.
Santander Towarzystwo Funduszy Inwestycyjnych SA
POLFUND – Fundusz Poręczeń Kredytowych SA (jednostka stowarzyszona)
Santander Aviva Towarzystwo Ubezpieczeń na Życie SA (jednostka stowarzyszona)
Santander Aviva Towarzystwo Ubezpieczeń SA (jednostka stowarzyszona)
Santander Bank Polska na dzień 07.09.2018 r. posiadał 526 placówek zlokalizowanych na terenie całej Polski. Sieć własnych oddziałów uzupełniają placówki partnerskie, które są prowadzone przez osoby współpracujące z bankiem na zasadach umowy agencyjnej i oferują wybrane produkty i usługi Santander Bank Polska. Bank posiada 1724 bankomatów (stan na dzień 27.08.2018 r.) i 798 wpłatomatów (stan na dzień 23.05.2018 r.).
Misją Fundacji Santander (do 7 września 2018 r. istniejącej pod nazwą Fundacja Banku Zachodniego WBK, wcześniej Fundacja „Pomoc ludziom”) jest inwestowanie w rozwój pasji i talentów dzieci z rodzin znajdujących się w trudnej sytuacji materialnej. Fundacja prowadzi:
autorskie projekty:
Inforamicus – projekt realizowany na terenie województwa małopolskiego przy dofinansowaniu ze środków UE (Program Operacyjny Kapitał Ludzki)
projekty partnerskie
Rówieśnicy – projekt historyczny realizowany w partnerstwie z Muzeum Historii Polski
Solidarni – projekt stypendialny Fundacji Świętego Mikołaja
Liga Bankowa – projekt edukacyjny realizowany wspólnie z Instytutem Matematycznym Uniwersytetu Wrocławskiego
programy grantowe
Bank Dziecięcych Uśmiechów (od 2004 r.)
Bank Ambitnej Młodzieży (od 2010 r.)
program stypendialny dla uzdolnionej młodzieży.W 2008 roku z jej pomocy skorzystało dziewiętnaście tysięcy podopiecznych.
Bank Zachodni WBK kreował swój wizerunek m.in. za pomocą kampanii reklamowych, w których pojawiały się międzynarodowe gwiazdy. Wystąpili w nich John Cleese, współzałożyciel i członek grupy Monty Python, komik Danny DeVito, selekcjoner reprezentacji Polski w piłce nożnej Leo Beenhakker oraz francuski aktor Gérard Depardieu, aktor filmowy Antonio Banderas, a także Chuck Norris oraz były brazylijski piłkarz Pele. W kwietniu 2013 roku do kampanii dołączyła Izabela Kuna, która razem z Chuckiem Norrisem reklamowała najnowszy produkt BZ WBK – „Konto Godne Polecenia”. Do 2017 usługi banku reklamował aktor Kevin Spacey.
„Strażnik Pamięci 2013” – wyróżnienie przyznawane przez tygodnik Do Rzeczy (w kategorii „Mecenas”).