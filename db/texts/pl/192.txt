Generalna Dyrekcja Dróg Krajowych i Autostrad (oficjalny skrót GDDKiA) – centralny urząd administracji rządowej w Polsce, obsługujący Generalnego Dyrektora Dróg Krajowych i Autostrad (jako organ), powołany w Ministerstwie Infrastruktury (następnie w Ministerstwie Transportu i Budownictwa oraz w Ministerstwie Transportu) w celu zarządzania drogami krajowymi oraz autostradami i drogami ekspresowymi, a także realizacji budżetu państwa w tym zakresie.
Centralny organ administracji rządowej o nazwie „Generalny Dyrektor Dróg Krajowych i Autostrad” utworzono 1 kwietnia 2002 na podstawie art. 4 ustawy z dnia 1 marca 2002 r. o zmianach w organizacji i funkcjonowaniu centralnych organów administracji rządowej i jednostek im podporządkowanych oraz o zmianie niektórych ustaw, z połączenia:
Generalnej Dyrekcji Dróg Publicznych – urzędu państwowego podlegającego Ministrowi Transportu i Gospodarki Morskiej, utworzonego 31 stycznia 1986, na mocy rozporządzenia Rady Ministrów z dnia 19 grudnia 1985 r., z przekształcenia Centralnego Zarządu Dróg Publicznych, działającego od 23 marca 1951 jako jednostki Ministerstwa Transportu Drogowego i Lotniczego, na podstawie uchwały nr 49 Rady Ministrów z dnia 26 lutego 1951 r.;
Agencji Budowy i Eksploatacji Autostrad.
Generalna Dyrekcja Dróg Krajowych i Autostrad obsługuje i działa pod bezpośrednim kierownictwem Generalnego Dyrektora Dróg Krajowych i Autostrad, który jest centralnym organem administracji rządowej właściwym w sprawach dróg krajowych.
Generalnemu Dyrektorowi Dróg Krajowych i Autostrad podlega Centrala GDDKiA w Warszawie i 16 oddziałów terenowych, których obszar działania pokrywa się z województwami. Oddziały mają w swej strukturze Rejony Dróg Krajowych zarządzające drogami w terenie. Ponadto w skład Generalnej Dyrekcji wchodzi Zespół ds. Historii Drogownictwa w Szczucinie zajmujący się ochroną zabytków drogownictwa.
Centralny organ administracji rządowej właściwy w sprawach dróg krajowych. Wykonuje zadania zarządcy dróg krajowych oraz realizuje budżet państwa w zakresie dróg krajowych. Do Generalnego Dyrektora Dróg Krajowych i Autostrad należy również:
współudział w realizacji polityki transportowej w zakresie dróg,
gromadzenie danych i sporządzanie informacji o sieci dróg publicznych,
nadzór nad przygotowaniem infrastruktury drogowej na potrzeby obrony państwa,
wydawanie zezwoleń na jednorazowy przejazd w określonym czasie i po ustalonej trasie pojazdów nienormatywnych,
współpraca z administracjami drogowymi innych państw i organizacjami międzynarodowymi,
współpraca z organami samorządu terytorialnego w zakresie rozbudowy i utrzymania infrastruktury drogowej,
zarządzanie ruchem na drogach krajowych,
ochrona zabytków drogownictwa,
wykonywanie zadań związanych z przygotowywaniem i koordynowaniem budowy i eksploatacji albo wyłącznie eksploatacji, autostrad płatnych
pobieranie opłat za przejazd zgodnie z przepisami o autostradach płatnych oraz o Krajowym Funduszu Drogowym.W 2009 GDDKiA obchodziła 190. rocznicę powstania Centralnej Administracji Drogowej w Polsce. Początek drogownictwa na ziemiach polskich to powołanie Dyrekcji Jeneralnej Dróg i Mostów Królestwa Polskiego w 1819.
Utrzymanie dróg krajowych (odśnieżanie, bieżące naprawy, utrzymanie standardu drogi) w 2013 kosztowało budżet GDDKiA 1,27 mld zł. Część (niemal 1150 km) dróg pod nadzorem Dyrekcji jest utrzymywania przez prywatne firmy, które wyłoniono w przetargach.
Dariusz Skowroński (9 lipca 2003 − 4 października 2004)
Edward Gajerski (4 października 2004 − 8 grudnia 2005)
Zbigniew Kotlarek (p. o., 8 grudnia 2005 − listopad 2006)
Zbigniew Kotlarek (listopad 2006 − 22 stycznia 2008)
Janusz Koper (22 stycznia 2008 − 8 maja 2008)
Lech Witecki (p. o., 12 maja 2008 − 13 lutego 2014)
Ewa Tomala-Borucka (p. o., 13 lutego 2014 − 23 kwietnia 2015)
Tomasz Rudnicki (p. o., 23 kwietnia 2015 − grudzień 2015)
Jacek Bojarowicz (p. o., grudzień 2015 − 12 grudnia 2016)
Krzysztof Kondraciuk (12 grudnia 2016 − 9 listopada 2017)
Jacek Gryga (p. o., 9 listopada 2017 − 30 sierpnia 2018)
Tomasz Żuchowski (p. o., od 30 sierpnia 2018)
Tomasz Żuchowski – p.o. Generalnego Dyrektora od 30 sierpnia 2018
Jacek Gryga – zastępca od 12 kwietnia 2017 (p.o. Generalnego Dyrektora od 9 listopada 2017 do 30 sierpnia 2018)
Agnieszka Krupa – p.o. zastępcy
Wydatki Generalnej Dyrekcji Dróg Krajowych i Autostrad są realizowane w części 39 budżetu państwa – Transport.
W 2017 wydatki (bez środków na budowę dróg) GDDKiA wyniosły 582,23 mln zł. Przeciętne zatrudnienie w przeliczeniu na pełne etaty wyniosło 4487 osób, a średnie miesięczne wynagrodzenie brutto 6463 zł.
W ustawie budżetowej na 2018 wydatki GDDKiA zaplanowano w wysokości 587,03 mln zł.
W 2010 NIK zarzucił urzędnikom GDDKiA nadużycia uprawnień i zaniedbania, które doprowadziły do znacznych strat Skarbu Państwa w systemie rekompensat za bezpłatne przejazdy autostradami samochodów, które miały opłacone winiety.
W sierpniu 2010 ABW zatrzymała dwie osoby z kierownictwa katowickiego oddziału GDDKiA pod zarzutem korupcji trwającej od 1998 do 2007 roku. Również w 2010 roku pod zarzutem korupcji i pomocy w zmowie handlowej zatrzymany został dyrektor oddziału warszawskiego.
W 2009 roku ABW ustaliła, że kontrolerzy GDDKiA podmieniali próbki asfaltu pobierane do badań, które były jednym z warunków odbioru nowych odcinków drogi od wykonawcy. Proceder odbywał się przy współpracy dyrektora laboratorium oraz dyrektora śląskiego oddziału Dyrekcji. Według GDDKiA patologie miały miejsce do 2009 roku, kiedy pobierano jedynie 700 próbek, w 2013 jest ich ponad 60 tys.Wykonawcy wielokrotnie zarzucali GDDKiA „niewłaściwe przygotowanie budowy i brak należytej weryfikacji dokumentacji na etapie jej przygotowywania”, co skutkuje wypowiadaniem umów przez wykonawców i opóźnienia w budowach.
W 2014 NIK po kontroli sześciu oddziałów GDDKiA wskazała na liczne nieprawidłowości w łódzkim oddziale: zaniedbania w umowach z wykonawcami, spory kompetencyjne ze służbami ratowniczymi oraz przypadku „oczywistego konfliktu interesów”. m.in. zasiadanie w komisjach przetargowych krewnych wykonawców, przyjmowanie przez pracowników GDDKiA zleceń od firm, które wygrywały przetargi i formalnie były wykonywane „poza godzinami pracy”. a w rzeczywistości niejednokrotnie były realizowane w czasie pracy i przy użyciu samochodów należących do Generalnej Dyrekcji.
Drogi krajowe w Polsce
Autostrady i drogi ekspresowe w Polsce
Rada ds. Autostrad
Krajowy Fundusz Drogowy
Strona internetowa GDDKiA