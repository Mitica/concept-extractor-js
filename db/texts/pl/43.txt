Blok Łytwyna (ukr. Блок Литвина, BL) – koalicja wyborcza ukraińskich partii politycznych powołana przez przewodniczącego Rady Najwyższej Ukrainy w latach 2002–2006 Wołodymyra Łytwyna, biorąca udział w wyborach w 2006 jako Ludowy Blok Łytwyna (ukr. Народний блок Литвина) i w przedterminowych wyborach w 2007.
Blok powstał z inicjatywy Wołodymyra Łytwyna pod koniec 2005, gdy okazało się, że nie jest możliwy wspólny start z silnymi koalicjantami (zwłaszcza Blokiem Nasza Ukraina). Koalicję utworzyły kierowana przez przewodniczącego parlamentu Partia Ludowa (ukr. Народна Партія), powstała z przekształcenia partii agrarnej, a także dwa małe ugrupowania w 2004 wspierające Wiktora Janukowicza: Partia Wszechukraińskiego Porozumienia Lewicy „Sprawiedliwość” (ukr. Партія Всеукраїнського Об'єднання Лівих "Справедливість") i Ukraińska Partia Chłopsko-Demokratyczna (ukr. Українська Селянська Демократична Партія).
W pierwszej trójce kandydatów na liście wyborczej znaleźli się:
Wołodymyr Łytwyn,
Sofia Rotaru, piosenkarka,
Łeonid Kadeniuk, kosmonauta i deputowany.Na wysokich miejscach umieszczono także sporą grupę posłów-oligarchów (do 2004 wspierających Leonida Kuczmę), m.in. partnerów biznesowych Wiktora Pinczuka. Blok w sondażach przez pewien czas uzyskiwał wyniki powyżej wynoszącego 3% progu wyborczego, jednak w wyborach otrzymał niespełna 2,5% głosów i nie wprowadził żadnych deputowanych.
W sierpniu 2007 Partia Ludowa podpisała porozumienie z Partią Pracy Ukrainy (ukr. Трудова партія України), twórcy ukraińskiej konstytucji Mychajło Syroty. Koalicja przyjęła nazwę Blok Łytwyna, a czołowe miejsca objęli liderzy pierwszej z nich. Lista osiągnęła wynik wyborczy na poziomie niespełna 4%, co dało blokowi 20 deputowanych (13 z NP i 7 z TPU). Jesienią 2008 ugrupowanie weszło w skład koalicji tworzącej rząd Julii Tymoszenko, a jego lider stanął na czele parlamentu. Po wyborach prezydenckich w 2010 blok wszedł w koalicję z Partią Regionów, tworząc większość parlamentarną i rządową.
Oficjalna strona Partii Ludowej (ukr.). [dostęp 2016-11-09].