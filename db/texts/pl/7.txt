St. Pölten, Sankt Pölten ([zaŋkt ˈpœltn̩]) – statutarne miasto powiatowe w północno-wschodniej Austrii, stolica kraju związkowego Dolna Austria oraz siedziba powiatu St. Pölten-Land, do którego jednak nie należy. Leży nad rzeką Traisen (dopływ Dunaju), ok. 60 km na zachód od Wiednia. Liczy 52,15 tys. mieszkańców (1 stycznia 2014). Miasto zdobią barokowe budowle będące dziełem mieszkającego tutaj architekta Jakoba Prandtauera. Nazwa miasta pochodzi od austriackiej formy imienia Hipolit. Patronem miasta był dlatego pierwszy antypapież w historii Hipolit Rzymski.
St. Pölten był znany już około 2000 lat temu jako Aelium Cetium, jednak wraz z odejściem Rzymian stracił na znaczeniu. W VIII wieku do miejscowości przybył zakon augustianów i stopniowo zaczęła się rozwijać. Prawa miejskie St. Pölten otrzymało w 1159 roku. Od 1785 stolica diecezji St. Pölten przeniesionej z Wiener Neustadt. 15 kwietnia 1945 miasto zajęte przez Armię Czerwoną. Od 1986 r. stolica kraju związkowego Dolna Austria.
St. Pölten leży przy autostradzie A1. W mieście jest transport autobusowy. Od 1911 do 1976 po mieście kursowały tramwaje.
kolumna św. Trójcy (Dreifaltigkeitssäule) z 1782 roku
kościół franciszkański św Trójcy (Hl. Dreifaltigkeit), w stylu rokokowym, ukończony w 1770 roku
muzeum historii najnowszej (Museum im Hof)
centrum szkoleniowe, dawniej Instytut Błogosławionej Dziewicy Maryi (Institut der Englischen Fräulein)
ratusz miejski
Katedra Wniebowzięcia Najświętszej Maryi Panny (Mariä Himmelfahrt), która pochodzi z XIII wieku. Jej wieża ma wysokość 77 m. Wnętrze jest dziełem architekta epoki baroku Jakoba Prandtauera
muzeum historii miasta Historisches Museum
dawna synagoga z 1912-1913
secesyjny dom Stöhr Haus
Landhausviertel – nowoczesna dzielnica urzędowo-kulturalna nad rzeką Traisen położona pomiędzy dwoma mostami. Znajdują się tu liczne instytucje kulturalne, turystyczne (wieża Klangturm, centrum wystawowe, teatr (FestSpielhaus) oraz Muzeum Dolnej Austrii (Landesmuseum Niederösterreich).
Miejscowości partnerskie:
Stany Zjednoczone: Altoona
Czechy: Brno
Francja: Clichy-la-Garenne
Niemcy: Heidenheim an der Brenz
Japonia: Kurashiki
Polska: Leszno
Chiny: Wuhan
Strona miasta