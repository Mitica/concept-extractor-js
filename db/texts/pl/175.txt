KGHM Polska Miedź S.A. (wcześniej: Kombinat Górniczo-Hutniczy Miedzi) – spółka strategiczna, jedna z największych polskich spółek skarbu państwa, jeden z czołowych producentów miedzi i srebra rafinowanego na świecie. Według danych podawanych przez spółkę KGHM jest szóstym producentem miedzi elektrolitycznej (około 500–550 tys. ton) oraz pierwszym co do wielkości wytwórcą srebra na świecie (około 1260 ton srebra rafinowanego w 2011 r.). W mniejszych ilościach KGHM produkuje także złoto (903 kg w 2008 roku), koncentrat palladu i platyny (93 kg), ołów i inne metale. KGHM wydobywa także sól kamienną.
Główne produkty: miedź rafinowana (katodowa), walcówka miedziana (do produkcji kabli i drutów), wlewki okrągłe i srebro rafinowane.
Działalność KGHM koncentruje się głównie na terenie Legnicko-Głogowskiego Okręgu Miedziowego (LGOM, zwany często również Legnicko-Głogowskim Zagłębiem Miedziowym). Dyrekcja KGHM znajduje się w Lubinie.
KGHM jest jedną z największych spółek notowanych na Giełdzie Papierów Wartościowych w Warszawie, wchodzi w skład indeksów WIG20 i WIG30. Znalazła się w grupie wybranych 16 spółek, które utworzyły debiutujący 19 listopada 2009 roku na Warszawskiej Giełdzie Papierów Wartościowych Respect Index. Spółki te uzyskały najwyższą klasę ratingową – zostały liderami rankingu.
KGHM Polska Miedź S.A. zatrudnia ponad 18 tys. pracowników. W Grupie Kapitałowej KGHM Polska Miedź S.A. pracuje kolejnych 10 tysięcy (bez KGHM International). Licząc zatrudnienie w przedsiębiorstwach kooperujących z KGHM można przyjąć, że Polska Miedź zapewnia utrzymanie dla ponad 100 tysięcy osób. Ogólne przychody przedsiębiorstwa w roku 2012 wyniosły prawie 22,6 mld złotych, przychody ze sprzedaży wyniosły ponad 21,3 mld złotych.
W roku 1951 rozpoczęto budowę Huty Miedzi w Legnicy, mającej wytapiać miedź z rudy wydobywanej w tzw. starym dolnośląskim zagłębiu miedziowym (kopalnie „Lena” i „Konrad”).
W 1957 inż. Jan Wyżykowski odkrył pokłady rudy miedzi w okolicach Lubina i Polkowic (pole „Sieroszowice”).
28 grudnia 1959 decyzją ministerstwa przemysłu ciężkiego powołano Zakłady Górnicze „Lubin” w budowie, przekształcone w 1961 r. w Kombinat Górniczo-Hutniczy Miedzi, który miał zająć się wydobyciem i przetwórstwem miedzi wydobytej z tych złóż. Jednocześnie wcielono w skład KGHM dwie kopalnie miedzi w Sudetach ze starego zagłębia miedzionośnego (zamknięte w 1973 – „Lena” i w 1987 – „Konrad”). W latach 1962–1975 dyrektorem KGHM był Tadeusz Zastawnik (w latach 1952–1957 był posłem na Sejm, a w połowie lat 50. XX wieku dyrektorem Zjednoczenia Górniczo-Hutniczego Metali Nieżelaznych). W 1968 dobiegła końca budowa kopalni „Lubin” i „Polkowice” oraz modernizacja Huty Legnica. Rozpoczęto budowę Huty Głogów, a pod koniec lat 60. geolodzy odkryli w miejscowości Rudna nowe, jeszcze bogatsze złoża miedzi.
W styczniu 1996 roku utworzono Oddział Zakłady Górnicze „Polkowice-Sieroszowice”, który powstał w wyniku połączenia kopalń: „Polkowice” i „Sieroszowice”.
Od dnia powstania przedsiębiorstwa państwowego, aż do dnia 9 sierpnia 1976 roku, nadzór nad Kombinatem sprawował Minister Przemysłu Ciężkiego, a następnie Minister Hutnictwa (urząd ten został przekształcony w urząd Ministra Hutnictwa i Przemysłu Maszynowego).
Aktem notarialnym z dnia 9 września 1991 roku przedsiębiorstwo państwowe Kombinat Górniczo-Hutniczy Miedzi w Lubinie zostało przekształcone w jednoosobową spółkę Skarbu Państwa – KGHM Polska Miedź S.A. W dniu 12 września 1991 roku Spółka została wpisana do rejestru handlowego, prowadzonego przez Sąd Rejonowy w Legnicy. W tym samym dniu tenże Sąd wydał postanowienie, na mocy którego wykreślono Kombinat z rejestru przedsiębiorstw państwowych.
6 grudnia 2011 zarządy KGHM Polska Miedź SA oraz Quadra FNX Mining Ltd. podpisały umowę w sprawie przejęcia kanadyjskiego przedsiębiorstwa przez KGHM. 20 lutego 2012 walne zgromadzenie akcjonariuszy Quadra FNX Mining Ltd. zaakceptowało transakcję przyjaznego przejęcia 100% akcji spółki Quadra FNX przez KGHM Polska Miedź SA, a 5 marca 2012 transakcja powyższa została zamknięta. Odtąd Quadra FNX funkcjonuje pod nową nazwą KGHM International Ltd. Wartość transakcji wyniosła około 2,8 mld USD. Zakup został sfinansowany ze środków własnych KGHM. Po przejęciu wielkość wspólnej bazy zasobowej liczonej w milionach ton miedzi w złożu (według danych z 2010) wynosi 37,4 mln ton (czwarte miejsce na świecie). Łączona roczna produkcja miedzi (według danych z 2010) wynosi odtąd 526 tys. ton (ósmy wynik na świecie). Jednym z kluczowych aktywów KGHM International Ltd. jest złoże Sierra Gorda. Partnerem kanadyjskiego przedsiębiorstwa w pozyskiwaniu surowców z tego złoża jest japońska firma Sumitomo, która posiada w nim 45% udziałów. Złoże znajduje się na terenie Chile i zawiera 1,3 miliarda ton rudy bogatej w miedź, złoto oraz molibden. Przewiduje się, że wydobycie miedzi z Sierra Gorda ruszy w roku 2014 i przekroczy 200 tysięcy ton rocznie.
W maju 2015 uruchomiono nową linię produkcyjną w zakładzie Nitroerg w Bieruniu.
KGHM posiada swoje placówki także w stolicy województwa dolnośląskiego – Wrocławiu.
W roku 2008 ukończono budowę biurowca Cuprum Novum, w którym znajduje się m.in. Centrum Badawczo-Rozwojowe „KGHM Cuprum” z laboratoriami:
Badań Materiałowych
Zagrożeń Pyłowo-Gazowych i Klimatycznych
Pomiarów Elektrycznychoraz zakładami badawczymi: Zakład Górnictwa, Zakład Budownictwa Podziemnego i Badań Materiałowych, Zakład Mechaniki Górotworu, Zakład Studiów i Analiz Geologicznych, Zakład Inżynierii Mechanicznej i Elektrycznej, Zakład Inżynierii Procesowej i Ochrony Środowiska, Zakład Nowych Technologii Energetycznych, Zakład Analityki Systemów i Zarządzania Procesowego, Zakład Geodezji, Zakład Psychologii Stosowanej i Profilaktyki Zdrowotnej.
W roku 2015 KGHM rozpoczął budowę kompleksu Cuprum Square.
We wrześniu 2015 zostało uruchomione laboratorium „KGHM Wiedza”.W ramach podpisanych umów KGHM współpracuje z Wrocławskim Centrum Badań EIT+ oraz Uniwersytetem Ekonomicznym.
W latach 2014–2016 KGHM jest partnerem Europejskiej Stolicy Kultury Wrocław 2016.
Obecna struktura organizacyjna Polskiej Miedzi to Biuro Zarządu wraz z Centrum Usług Księgowych i 10 oddziałów:
Zakłady Górnicze „Lubin”
Zakłady Górnicze „Rudna”
Zakłady Górnicze Polkowice-Sieroszowice (powstałe w wyniku połączenia ZG Polkowice i ZG Sieroszowice)
Huta Miedzi Głogów
Huta Miedzi Legnica
Huta Miedzi „Cedynia”
Zakład Wzbogacania Rud
Zakład Hydrotechniczny
Jednostka Ratownictwa Górniczo-Hutniczego
Centralny Ośrodek Przetwarzania InformacjiKGHM ma bezpośrednio udziały i akcje w 18 spółkach handlowych. Cała Grupa Kapitałowa KGHM liczy około 30 spółek. Spółki należące do Grupy prowadzą głównie działalność wspomagającą podstawowy ciąg technologiczny KGHM Polska Miedź S.A.
Ważnymi spółkami, wchodzącymi w skład struktury holdingowej KGHM Polska Miedź są KGHM Ecoren z siedzibą w Legnicy oraz KGHM International Ltd. z siedzibą w Vancouver w Kanadzie.
We wrześniu 2014 podpisana została umowa wspólników, na mocy której Enea, KGHM Polska Miedź oraz Tauron Polska Energia odkupią od PGE Polskiej Grupy Energetycznej po 10 proc. (łącznie 30 proc.) udziałów w spółce PGE EJ 1.
KGHM jest jednym z największych w Polsce sponsorów sportu (zob. KGHM Zagłębie Lubin oraz za pośrednictwem spółki z grupy kapitałowej – Interferie S.A. – zespół Interferie Zagłębie Lubin) i kultury.
Funkcję prezesa zarządu KGHM Polska Miedź pełnili:
Tadeusz Zastawnik - w latach 1962-1975,
Marek Krzemiński - w latach 1999-2001,
Stanisław Speczik - w latach 2001-2004,
Wiktor Błądek - w latach 2004-2005,
Marek Szczerbiak - w latach 2005-2006,
Krzysztof Skóra - w latach 2006-2008,
Herbert Wirth - w latach 2009-2016,
Krzysztof Skóra - w roku 2016,
Radosław Domagalski-Łabędzki - w latach 2016-2018,
Rafał Pawełczak - w roku 2018,Obecnie od 22 czerwca 2018 prezesem zarządu jest Marcin Chludziński.
Od lipca 1997 r. akcje KGHM Polska Miedź S.A. notowane są na Giełdzie Papierów Wartościowych w Warszawie S.A.
Kapitał zakładowy Spółki wynosi 2 000 000 000 PLN i dzieli się na 200 000 000 akcji zwykłych na okaziciela o wartości nominalnej 10 PLN każda.
Największym akcjonariuszem jest Skarb Państwa, który posiada 63 589 900 akcji Spółki, co stanowi 31,79% jej kapitału zakładowego (według zawiadomienia z dnia 12 stycznia 2010 roku). Pozostała część jest w rękach polskich i zagranicznych akcjonariuszy, tworząc tzw. „free float”.
KGHM Polska Miedź - oficjalny profil Grupy Kapitałowej KGHM Polska Miedź S.A. na Twitterze
KGHM to my - forum pracowników KGHM na Facebooku
KGHMPM - oficjalny kanał KGHM Polska Miedź S.A.na Youtube
Fundacja KGHM Polska Miedź