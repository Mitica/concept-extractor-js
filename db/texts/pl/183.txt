National Oceanic and Atmospheric Administration (NOAA) (pol. Amerykańska Narodowa Służba Oceaniczna i Meteorologiczna lub Narodowa Administracja ds. Oceanów i Atmosfery) – amerykańska agencja rządowa zajmująca się prognozą pogody, ostrzeżeniami sztormowymi, ostrzeżeniami przed innymi ekstremalnymi zjawiskami pogodowymi (m.in. rekonesansem cyklonów tropikalnych). Pomimo że jest nakierowana na działalność operacyjną (modele numeryczne, prognoza pogody, prognoza falowania, zbieranie danych), to część działalności zajmują badania naukowe. NOAA odnosi sukcesy w reanalizie danych meteorologicznych używanych w badaniach klimatu, ma też bogaty wkład w rozwój globalnych i regionalnych numerycznych prognoz pogody oraz rozwój satelitarnych technik w meteorologii, hydrologii i oceanografii.
NOAA zarządza amerykańskimi satelitami meteorologicznymi NOAA.
W swoich założeniach NOAA jest podobna do polskiego Instytutu Meteorologii i Gospodarki Wodnej.
Bezpośredni nadzór nad agencją sprawuje Departament Handlu Stanów Zjednoczonych.