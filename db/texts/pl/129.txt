Morze Bismarcka, także Morze Nowogwinejskie (ang. New Guinea Sea, Bismarck Sea) – morze międzywyspowe, część Oceanu Spokojnego, położone między Nową Gwineą a Archipelagiem Bismarcka.
Jego powierzchnia wynosi około 310 tys. km², średnia głębokość – 1632 m, a maksymalna głębokość – 2665 m. Średnia temperatura wód powierzchniowych wynosi ponad 29 °C, a zasolenie – 34‰. Średnia wysokość pływów dobowych wynosi około 0,3-0,5 m.
Morze Bismarcka jest położone w pobliżu równika, na północny wschód od Nowej Gwinei i południowy zachód od Archipelagu Bismarcka. Łączy się na północnym zachodzie z otwartym oceanem, a na południu i wschodzie z Morzem Salomona. Morze Bismarcka wchodzi w skład wód terytorialnych Papui-Nowej Gwinei[potrzebny przypis]. Akwen jest podzielny grzbietem na dwa baseny: Nowoirlandzki i Nowogwinejski.
Na morzu znajdują się liczne wyspy (Karkar, Long Island, Witu)[potrzebny przypis] oraz podwodne szczyty górskie. Morze Nowogwinejskie to obszar aktywny wulkanicznie i sejsmicznie – zdarzają się tutaj tsunami.
Najważniejsze porty nad Morzem Bismarcka to Madang i Rabaul.
W dniach 2–4 marca 1943 miała tu miejsce bitwa na Morzu Bismarcka.
21 listopada 2007 roku na XXXVI posiedzeniu Komisja Standaryzacji Nazw Geograficznych poza Granicami Rzeczypospolitej Polskiej ustaliła, że nazwa „Morze Bismarcka” będzie dla tego akwenu traktowana jako nazwa główna, a wariantowo dopuszczone będzie stosowanie nazwy „Morze Nowogwinejskie”. Poprzednio hierarchia ważności nazw była ustalona odwrotnie.
Nowa Gwinea Niemiecka